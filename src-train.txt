አኰቴተ ቍርባን ዘዮሐንስ አፈ ወርቅ ጸሎቱ ወበረከቱ የሀሉ ምስለ ኵልነ ሕዝበ ክርስትያን ለዓለመ ዓለም አሜን ።
ላዕለ ይኩን ኅሊናክሙ በሰማይ የሀሉ ልብክሙ አእምሩ ኀበ ዘትቀውሙ ወስምዑ ቃለ ጽድቅ ወአጽምዑ ዜና ሠናየ ።
ናሁ ንዜኑ ህላዌሁ ለአብ ዘሀሎ እምቅድመ ይትፈጠር ዓለም ወይሄሉ እስከ ለዓለም ።
አልቦ እምቅድሜሁ ወአልቦ እምድኅሬሁ ወአልቦ ዘከማሁ ወአልቦ የአምር ዘከመ እፎ ውእቱ ።
ዘውእቱ ህልው እምቅድመ ኵሉ እምቅድመ ይትረበባ ሰማያት ወእምቅድመ ያስተርኢ ገጸ የብስ እምቅድመ ይቁሙ አድባራት ወእምቅድመ ይትረኀዉ ኑኀ አየራ ህልው ውእቱ በህላዌሁ ።
እምቅድመ ይዕምቁ ቀላያት ወእምቅድመ ያንበሐብሑ ወሐይዝተ አፍላግ ህልው ውእቱ በህለዌሁ ።
እምቅድመ ይንፍሑ ነፋሳት ወእምቅድመ ያንበስብስ ዐዓፅ እምቅድመ ይትመልኁ መባርቅት ወእምቅድመ ይሰሐው ግዘፈ ደመናት ህልው ውእቱ በህላዌሁ ።
እምቅድመ ይትጋውሁ ብርሓናት ወእምቅድመ ይንጦላዕ ጽልመት እምቅድመ ይምራህ ብርሃነ መዓልት ወእምቅድመ ይትሐደም ሌሊት ሕልው ውእቱ በህላዌሁ ።
እምቅድመ ይስፍን ፀሓይ በኑኀ መዓልት ወእምቅድመ ይምልክ ወርኅበኑኀ ሌሊት ህልው ውእቱ በሕላዌሁ ።
እምቅድመ ይትባረጹ ከዋክብት ወእምቅድመ ይትሐወሱ መናፍስት እምቅድመ ይትፈጠሩ መላእክት ህልው ውእቱ በህላዌሁ ።
እምቅድመ ኵሉ ፍጥረት ዘኅቡእ ወዘክሡት ዘመልዕልት ወዘመትሕት ህልው ውእቱ በህላዌሁ ።
እምቅድመ ጊዜ ወሰዓት ወእምቅድመ ለያልይ ወዕለታት ወእምቅድመ አውራኅ ወአመታት እምቅድመ መዋዕል ወአዝማናት ህልው ውእቱ በህላዌሁ ።
ስብሓቲሁ ዘእምኀቤሁ ወውዳሴሁ እምዚአሁ ምሉዕ ወፍጹም ውእቱ ብዕለ ጸጋሁ ።
ንንግር እንከ ዕበየ ምሕረቱ ዘተዐውቀ በላዕሌነ ዘኢይትኌለቊ ወዘእይሰፈር ።
ወሶበ ዐለውነ ትእዛዞ በምክረ ከይሲ ርጕም ወፃእነ እምገነተ ተድላ ውስተ ሙስና እምሕይወት ውስተ ሞት እምግዕዛን ውስተ ግብርናት ወተቀነይነ ለአርዑተ ኃጢአት ።
ውእቱሰ ኢኀደገነ ወኢተሐየየነ ለተግባሩ ወኢትቀየመነ በኃጣውኢነ ፍጹመ ።
ንማስን በከመ አበስነ ሎቱ አላ አፍቀረነ ወሐወጸነ መሐረነ ወተሣሃለነ ወአንገፈነ እምእደ ዘይቀንየነ ።
ፈነወ ለነ ወልዶ መድኅነ ወመቤዝወ መልአከ ምክሩ የማኑ እደ መዝራዕቱ ኃይሉ ወጥበቡ ለአቡሁ ።
ወቦቱ ገብረ ኵሎ ዘፈቀደ እለ እምውስተ ዝንቱ ዓለም ።
ለእለ ኀረየ ኪያሆሙ ጸውዐ ወለእለ ጸውዐ ኪያሆሙ አፍቀረ ወለእለ አፍቀረ ኪያሆሙ አክበረ ።
ወለእለ አክበረ ኪያሆሙ አጽደቀ ወለእለ አጽደቀ ኪያሆሙ ሠርዐ ከመ ይኩኑ ትርሲተ ወልዱ ።
ወቦቱ አስተጋብአነ እምዝርወት ውስተ እንተ ተዐቢ ሃይማኖት ወረስየነ ሎቱ ሕዝበ ።
ጉቡአ ወአቅረበነ ኀቤሁ ለስባሔሁ ።
ወጸሐፈ አስማቲነ ውስተ መጽሐፈ ሕይወት ከመ ይኩን ተዝካሮሙ በቅድሜሁ ለለ አሐዱ አሐዱ ለሙታን ወለሕያዋን ።
ንዜኑ ካዕበ ህላዌሁ ለዋሕድ ዘከመ እፎ ውእቱ ወዘከመ እቶ ርደቱ ወዘከመ እፎ ልደቱ ።
መጽአ እንዘ ኢይወፅእ እምአቡሁ ወረደ እንዘ ኢይትፈለጥ ።
እምህላዌሁ ነገደ እንዘ ኢይትበዐድ እምሥላሴሁ አጽነነ እንዘ ኦይዘሮ እምድማሬሁ ኀደረ ውስተ ወለተ ሥጋ እንዘ ኢየዐርቅ እመንበሩ ።
ተፀንሰ በከርሥ እንዘ ኢይትጋባእ እምካለሄ በምልዓቱ ተዐቊረ ውስተ ማኅፀን እንዘ ኢየሐጽጽ በላዕሉ ወተወልደ እንዘ ኢይትዋሰክ በታሕቱ ።
ኮነ ሰብአ ፍጹመ ዘእንበለ ኃጢአት ወአስርአየ ከመ ገብር እንዘ ይገብር ከመ እግዚአብሔር በከመ ስምዐ ኮኑ ሰባክያነ ወንጌሉ ።
እምኀበ አቡሁ ተሰብሐ ወእምኀበ መላእክት ተአኵተ እምኀበ ሰብእ ተወደሰ ወእምኀቤሁ ተቀደሰ ።
ወመልዐ ሰማያት ወምድር ቅድሳት ስብሓቲሁ ወዘልፈ እንከ ንህነኒ ኢነዐርፍ በአልባቢነ ወናነብብ ቅድሳተ ስብሓቲሁ ወንጸርሕ እንዘ ንብል ።
ቅዱስ ቅዱስ ቅዱስ እግዚአብሔር ጸባዖት ፍጹም ምሉዕ ሰማያተ ወምድረ ቅድሳተ ስብሐቲከ ።
ቅዱስ ቅዱስ ቅዱስ አንተ ዘበአማን ኢየሱስ ክርስቶስ ዘትትቄደስ በአፈ ኵሉ ።
ወለኵሎሙ ቅዱሳኒሁ በሠናያቲሁ ወሀቦሙ ከመ ይኩኑ ቅዱሳነ እንተ ይእቲ ቅዱሳቱ እንተ ኢትትነሠት ወኢትማስን ።
ዘዓይን ኢርእየ ወእዝን ኢሰምዐ ውስተ ልበ ሰብእ ዘኢተሐለየ ዘአስተዳለወ እግዚአብሔር ለእለ ያፈቅርዎ ።
ለአርዳኢሁ ቅዱሳን ወለሐዋርያቲሁ ንጹሓን አርአዮሙ ሥርዓተ ምሥጢር ዘቊርባን ።
አንሥኡ እደዊክሙ ቀሳውስት ።
ነሥአ ኅብስተ በእደዊሁ ቅዱሳት ወብፁአት እለ እንበለ ርስሐተ ።
ነአምን ከመ ዝንቱ ውእቱ በአማን ነአምን ።
አንቃዕደወ ሰማየ ኀቤከ ኀበ አቡሁ እግዚአብሔር ወእግዚአ ኵሉ ዘመልዕልተ ኵሉ ።
አእኰተ ባረከ ወፈተተ ወወሀቦሙ ለአርዳኢሁ ወይቤሎሙ ዝ ውእቱ ሥጋየ መብልዐ ጽድቅ ዘበአማን ዘበልዐ እምኔሁ ቦ ሕይወት ዘለዓለም ንሥኡ ብልዑ እምኔሁ ።
አሜን አሜን አሜን ወንትአመን ንሴብሐከ ኦ እግዚእነ ወአምላክነ ከመ ዝንቱ ውእቱ በአማን ነአምን ።
ወከማሁ ጽዋዐኒ ቶስሐ ማየ ወወይነ አእኰተ ባረከ ወቀደሰ ወወሀቦሙ ለአርዳኢሁ ወይቤሎሙ ዝ ውእቱ ደምየ ስቴ ሕይወት ዘበአማን ።
ዘሰትየ እምኔሁ ቦ ሕይወት ዘለዓለም ንሥኡ ስትዩ እምኔሁ ኵልክሙ ።
ተአምር ውእቱ ለክሙ ወለእለ እምድኅሬክሙ ወከመዝ ግበሩ ተዝካርየ ።
እስከ ሶበ እመጽእ ትትጋብኡ በስምየ ዜንዉ ሞትየ ወትንሣኤየ ዕርገትየ ውስተ ሰማያት ።
ንዜኑ ሞተከ እግዚኦ ወትንሣኤከ ቅድተ ነአምን ዕርገተከ ወዳግመ ምጽአተከ ንሴብሓከ ወንትአመነከ ።
ንስእለከ ወናስተበቊዐከ ኦ እግዚእነ ወአምላክነ ።
ወንህነኒ እለ ተጋባእነ ንዜኑ ሕማሞ ለዘኢየሐምም ንዜኑ ሞቶ ለዘኢይመውት ።
በይእቲ ሌሊት እንተ ባቲ ረፈቀ ምስለ አርዳኢሁ መጠወ ነፍሶ ለሞት በፈቃደ አቡሁ ወበስምረተ ርእሱ ።
አኀዝዎ ለአኃዜ ኵሉ አሠርዎ ለመላኬ ኵሉ ወሐመይዎ ለወልደ አምላክ ሕያው ።
ሐብዎ በመዓት ወተለዎሙ በፍቅር ወወሰድዎ እንዘ የሐውር ድኅሬሆሙ ከመ በግዕ የዋሕ ዘኢይነብብ በቅድመ ዘይቀርፆ ።
አቀምዎ ውስተ ዐውድ ለዘሎቱ ይቀውሙ ሊቃነ መላእክት በፍርሃት ወበርዓድ አርስሕዎ ።
ለዘየኃድግ ኃጢአተ ኰነንዎ ለመኰንነ መኳንንት ።
ወአስተቀጸልዎ አክሊለ ዘዎክ ለዘያስተቄጽሎሙ ጌረዘ ለሱራፌል አልበስዎ ከለሜዳ ዘለይ ለተሣልቆ ለዘያለብሶሙ ሞጣሕተ ግርማ ለኪሩቤል ።
ገብር እኩይ አጽንዐ እዴሁ ወጸፍዖ ገጾ ለዘይሤወሩ እምቅድመ ገጹ ኪሩባዊያን በአክናፈ እሳት እንዘ ይትገለበቡ ።
አስተብረኩ ቅድሜሁ እንዘ ይዘነጕግዎ ለዘሎቱ ይሰግዱ ሰራዊተ መላእክት በአቢይ ድንጋጼ ።
ኦ ትሕትና ዘመጠነዝ ትሕትና ኦ ትዕግሥት ዘመጠነዝ ትዕግሥት ኦ አርምሞት ዘመጠነዝ አርምሞተ ።
ኦ ኂሩት ዘመጠነዝ ኂሩት ኦ ፍቅር ዘመጠነዝ አፍቅሮተ ሰብእ ።
ፍቅር ሰሐቦ ለወልደ አምላክ እመንበሩ ወአብጽሖ እስከ ለሞት ሰቀልዎ ከመ እቡስ ለዘአልቦቱ አበሳ ወኈለቊዎ ምስለ ጊጉያን ለገባሬ ሕይወት ።
ኦ አእዳው እለ ለሐኳሁ ለአዳም ተቀነዋ በቅንዋተ መስቀል ኦ አእጋር እለ አንሶሰዋ ውበተ መገነት ተቀነዋ በቅንዋተ መስቀል ።
ኦ አፍ ዘነፍሐ ውስተ ገጹ ለአዳም መንፈሰ ሕይወት ብሒዐ መጺጸ ዘምስለ ሐሞት ሰረበ ።
አይ አፍ ወአይ ከናፍር ወአይ ልሳን ዘይትናገር ሕማማቲሁ ለወልድ ።
ልብ ይትከፈል ወኅሊና ይዘበጥ ወነፍስ ትርዕድ ወሥጋ ይደክም ሶበ ይትነገር ሕማማቲሁ ለፍቁር ።
ሞተ ዘኢይመውት ሞተ ከመ ይሥዐሮ ለሞት ሞተ ከመ ያሕይዎሙ ለሙታን ።
ብክይዎ ወላህውዎ እለ ታፈቅርዎ ።
ዬ ዬ ዬ አማኑኤል አምላክነ ።
ዬ ዬ ዬ ኢየሱስ መድኃኒነ ።
ዬ ዬ ዬ ክርስቶስ ንጉሥነ ።
ዬ ዬ ዬ አውረድዎ እምዕፅ ዕደው ጻድቃን ወአምጽኡ አፈዋተ ከርቤ ሐውሰ ወልብሰ ገርዜን ንጽሕ ለግንዘተ ሥጋሁ ።
ቅዱስ እግዚአብሔር ቅዱስ ኃያል ቅዱስ ዘኢይመውት ዘተወልደ ማርያም እምቅድስት ድንግል ተሥሃለነ እግዚኦ ።
ቅዱስ እግዚአብሔር ቅዱስ ኃያል ቅዱስ ሕያው ዘኢይመውት ዘተጠምቀ በዮርዳኖስ ወተሰቅለ ዲበ ዕፀ መስቀል ተሣሃለነ እግዚኦ ።
አመ ሣልስት እለት ሦጣ ለነፍሱ ውስተ ሥጋሁ ።
ቅዱስ እግዚአብሔር ቅዱስ ኃያል ቅዱስ ሕያው ዘኢይመውት ።
ዘተንሥአ እሙታን አመሣልስት ዕለት ዓርገ በስብሐት ውስተ ሰማያት ወነበረ በየማነ አቡሁ ዳግመ ይመጽእ በስብሐት ይኰንን ሕያዋነ ወመታነ ተሣሃለነ እግዚኦ ።
ስብሐት ለአብ ስብሐት ለወልድ ስብሐት ለመፈስ ቅዱስ ይእዜኒ ወዘልፈኒ ወለዓለመ ዓለም ።
አሜን ወአሜን ለይኩን ለይኩን ።
ቅዱስ ሥሉስ እግዚአብሔር ሕያው ተሣሃለነ ።
ተንሥአ እሙታን ፍጹመ ዘእንበለ ሙስና ወአግዐዘነ እምዐርዑተ ኃጢአት በይእቲ ሥጋ ምስለ ኃይለ መለኮት ውስተ ሰማያት ዐርገ ኀበ ዘትካት ህላዌሁ ።
አድንኑ አርስቲክሙ ቅድመ እግዚአብሔር ።
ተዘከር እግዚኦ ኪዳነ ቃልከ ዘተካየድከ ምስለ አበዊነ ወምስለ ሐዋርያቲከ ቅዱሳን ።
ከመ ትፈኑ ላዕሌነ ውእተ መንፈሰከ ቅዱሰ ዘኢይክል ዓለም ነሢኦቶ ወመሀርከነ ለነ ከመ ንጸውዕከ እንዘ ንብል አቡነ ዘበሰማያት ይትቀደስ ስምከ ትምጻ መንግሥትከ ።
ውእቱ ዝኩ መንፈስ ቅዱስ ዘኢትፈተን ወዘኢየሐጽጽ ይምጻእ እምላዕሉ እምሰማየ ሰማያት ልዑል ይባርክ ዘንተ ኅብስተ ።
ወጽዋዐኒ ይቀድስ ይረስዮ ለዝንቱ ጽዋዕ ሱታፌ ሥጋከ ማኅየዊ ወካዕበ ይረስዮ ለዝንቱ ጽዋ ሱታፌ ደምከ መስተሣህል ።
አሜን እግዚኦ መሐረነ እግዚኦ መሐከነ እግዚኦ ተሣሃለነ ።
በኵሉ ልብ ናስተበቍዖ ለእግዚአብሔር አምላክነ ኅብረተ መንፈስ ቅዱስ ሠናየ ከመ ይጸግወነ ።
በከመ ሀሎ ህልወ ወይሄሉ ለትውልደ ትውልድ ለዓለመ ዓለም ።
ይደመር ምስለ ዝንቱ ኅብስት መጽዋዕ ይኩን ለቅድሳት ወለአንጽሖ እምርስሐት ለትንሣኤ እሙታን ለርስተ መንግሥተ ሰማያት ወለሕይወት ዘለዓለም ።
ሀበነ ንኅበር በዘዚአከ መንፈስ ቅዱስ ወፈውሰነ በዝንቱ ጵርስፎራ ከመ ብከ ንሕየው ዘለኵሉ ዓለም ወለዓለመ ዓለም ።
ቡሩክ ስሙ ለእግዚአብሔር ወቡሩክ ዘይመጽእ በስመ እግዚአብሔር ወይትባረክ ስመ ስብሐቲሁ ለይኩን ለይኩን ቡሩከ ለይኩን ።
ፈኑ ጸጋ መንፈስ ቅዱስ ላዕሌነ ።
ተንሥኡ ለጸሎት ።
እግዚኦ ተሣሃለነ ።
ሰላም ኵልክሙ ።
ምስለ መንፈስከ ።
ወካዕበ ናስተበቊዕ ዘኵሉ ይእኅዝ እግዚአብሔር አብ ለእግዚእ ወመድኃኒነ ኢየሱስ ክርስቶስ ።
ኦ ዝንቱ ምሥጢር ዘኢይትፌከር ወዘኢይተረጐም መኑ ስሙ ወመኑ ስመ አቡሁ አይቴ ብሔሩ ወመኑ የአምር መካነ ማኅደሩ ።
ኢይክል ኅሊና ልብ አዕሚቆ ወሐሊዮ ከመ ይርከብ ምክንያተ ነገር ወይንግር ኩነቶ ኢዘቀዳሚ ወኢዘደኃሪ ።
ውእቱ ዜነወነ በእንቲአሁ ወበእንተ አቡሁ በአምጣነ ንክል ሰሚዐ ።
ከመ አማን ውእቱ መድኃኒነ ዘመጽአ ውስተ ዓለም በልብሰተ ሥጋ እንተ ነሥአ እምኔነ ።
ዝንቱ ውእቱ ዘንህነ ንሠውዖ ለመድኃኒትነ በከመ ተሦዐ በቀራንዮ ለሕይወተ ኵሉ ዓለም ።
አኮ በክ በክመ ትሬእይዎ ለዝንቱ ኅብስት ምድራዊ ይቡሰ ወብሱለ ዘይትገሠሥ ወዘይትለከፍ አላ እሳተ መለኮት ውእቱ ዘያውዒ ሦከ ኃጢአት ።
በላዒ ውእቱ ዘይበል ዐማያን ወውኡይ ውእቱ ዘያውእይ ኃጥአነ ።
አእምሩ ውእቱ ርእሰክሙ ዑቁኬ ኦ አኀውየ መሃይምናን ወለ እመቦ እምኔነ ዘቦ ነውር ውስተ ሥጋሁ ወኃጢአት ውስተ ነፍሱ ይትገኀሥ ወኢይምጻእ ።
ለእመቦ እምኔነ ዘቦ ቂም ውስተ ልቡ ይትገኀሥ ወኢይቁም ወዘሰ አንጽሐ ነፍሶ ወስጋሁ ብፁእ ውእቱ ይምጻእ ወይንሣእ ።
ወይትጋነይ በእንተ ኃጢአቱ እስመ መሐሪ ውእቱ እግዚአብሔር አምላክነ ።
ሠራዊተ መላእክቲሁ ለመድኃኔ ዓለም ይቅውሙ ቅድሜሁ ለመድኃኔ ዓለም ።
ወይኬልልዎ ለመድኃኔ ዓለም ሥጋሁ ወደሙ ለመድኃኔ ዓለም ።
ወንብጻሕ ቅድመ ገጹ ለመድኃኔ ዓለም በአሚነ ዚአሁ ለክርስቶስ ንገኒ ።
አርኀው ኆኃተ መኳንንት ።
እለ ትቀውሙ አትሕቱ ርእሰክሙ ።
ስግዱ ለእግዚአብሔር በፍርሃት ።
ቅድሜከ እግዚኦ ንሰግድ ወንሴብሐከ ።
ሰላም ለኪ እንዘ ንሰግድ ንበለኪ ማርያም እምነ ናስተበቊዓኪ ።
ጸልዩ በእንቲአነ ወበእንተ ኵሎሙ ክርስቲያን እለ ይቤሉነ ግበሩ ተዝካሮሙ በሰላም ወበፍቅረ ኢየሱስ ክርስቶስ ሰብሑ ወዘምሩ ።
ነአኵቶ ለእግዚአብሔር ቅድሳቶ ነሢአነ ከመ ለሕይወተ ነፍስ ይኩነነ ፈውሰ ።
ዘተመጦነ ንስእል ወንትመሐፀን እንዘ ንሴብሖ ለእግዚአብሔር አምላክነ ።
አሌዕለከ ንጉሥየ ወአምላኪየ ወእባርክ ለስምከ ለዓለም ወለዓለመ ዓለም ።
አቡነ ዘበሰማያት ኢታብአነ እግዚኦ ውስተ መንሱት ።
ተመጦነ እምሥጋሁ ቅዱስ ወእምደሙ ክቡር ለክርስቶስ ።
ኵሎ አሚረ እባርከከ ወእሴብሕ ለስምከ ለዓለም ወለዓለመ ዓለም ።
ወነአኵቶ ይደልወነ ከመ ንሳተፍ ምሥጢረ ክብርተ ወቅድስተ ።
ስብሐተ እግዚአብሔር ይነግር አፉየ ወኵሉ ዘሥጋ ይባርክ ለስሙ ቅዱስ ለዓለም ወለዓለመ ዓለም ።
ቅድመ ዘቅድሳቲከ ስብሐት አትሓቱ አግብርቲከ ወአእማቲከ ክሣደ ነፍስ ወሥጋ ወመንፈስ አጽንን እዝነከ ኀበ ስእለቶሙ ።
ባርክ ኪያሆሙ ወኪያሆን ዘበሰማያት በበረከተ መላእክቲከ ኃይላት ግብረ እደዊሆሙ ባርክ ወኩን ምስሌሆሙ በኵሉ ምግባረ ሠናይ ።
ንሥአተ ዘቅዱስከ ምሥጢር ጸግዎሙ ለለብዎ ወለንቅሓት ወለአንፍሶ እምኵሉ እኩይ ወለሴስዮ ነፍሳት ወሥጋት ወመናፍስቲሆሙ በእግዚእነ ወመድኃኒነ ኢየሱስ ክርሰቶስ ።
ዘቦቱ ለከ ምስሌሁ ወምስለ ቅዱስ መንፈስ ስብሐት ወእኂዝ ይእዜኒ ወዘልፈኒ ለዓለም ዓለም ።
አኰቴተ ቍርባን ዘቅዱስ ኤጲፋንዮስ ኤጲስቆጶስ ዘደሴተ ቆጵሮስ ጸሎቱ ወበረከቱ የሀሉ ምስለ ኵልነ ሕዝበ ክርስትያን ለዓለመ ዓለም አሜን ።
እግዚአብሔር ምስለ ኵልክሙ ።
አእኵትዎ ለአምላክነ ።
ርቱዕ ይደሉ ።
አልዕሉ አልባቢክሙ ።
ብነ ኀበ እግዚአብሔር አምላክነ ።
ዐቢይ ውእቱ እግዚአብሔር በዕበዩ ቅዱስ በቅዳሴሁ እኩት በአኰቴቱ ወስቡህ በስባሓቲሁ ።
ቀዳማዊ ውእቱ ዘኢይብልዎ እማእዜ ወማእከላዊ ውእቱ ዘኢይብልዎ እስከ ይእዜ ወደኃራዊ ውእቱ ዘኢይብልዎ እስከ ዝየ ።
አልቦ ጥንት ለሕላዌሁ ወአልቦ ማኅለቅተ ለክዋኔሁ አልቦ ኁልቊ ለመዋዕሊሁ ወአልቦ ሐሳብ ለዓመታቲሁ ።
ወአልቦ ርስዓን ለውርዛዌሁ ወአልቦ ድካም ለጽንዐ ኃይሉ ወልቦ ሙስና ለመልክኡ ወአልቦ ጽልመት ለብርሃነ ገጹ ።
አልቦ ድንጋግ ለባሕረ ጥበቡ ወአልቦ መስፈርት ለሣህለ ትእዛዙ አልቦ ዐቅም ለስፍሐ መንግሥቱ ወአልቦ ወሰን ለራኅበ ምኵናኑ ።
ሥውር ውእቱ ዘኢይረክብዎ በኅሊና ወምጡቅ ውእቱ ዘእይጤይቅዎ በልቡና ነዋኀ ውእቱ ዘኢይፀብትዎ ዓሣት ።
ልዑል ውእቱ እምአርእስተ አድባር ወዕሙቅ ውእቱ እምዕመቀ ባሕር ፅኑዕ ውእቱ ዘኢይትባሥእዎ ነገሥት መዋዒ ውእቱ ዘኢይትቃወምዎ መኳንንት ።
ጠቢብ ውእቱ ዘያኀጕል ምክረ ጠቢባን ማዕምር ውእቱ ዘያረስዕ ኅሊና መካሪያን ።
ኃያል ውእቱ ዘይፈትሕ ልጓማተ ጽኑዓን ተባዕ ውእቱ ዘያደቅቅ አስናነ ኃጥአን ወይቀጠቅጥ መዝራዕተ ዕቡያን ።
ክቡር ውእቱ ዘያኀሥር ገጸ መደልዋን ከሀሊ ውእቱ ዘያአትት ብርሃነ ረሲዓን ።
ዋሕድ ውእቱ ዘንበለ ቢጽ ወብሑት ውእቱ ዘእንበለ አዝማድ ይትኃጐላ ሰማያት ወትማስን የብስ ።
መንክር ውእቱ ተላህያ ለባሕር መንክርሰ እግዚአብሔር ውእቱ በአርያሙ አልቦ ዘይመስሎ ።
ወአልቦ ዘይትዔረዮ እምኵሉ ፍጥረት ወእምኵሉ ደቂቃ አማልክት ባሕቲቱ አማላክ ወባሕቲቱ እግዚእ ባሕቲቱ ፈጣሪ ወባሕቲቱ ገባሪ ።
ኢየኀሥሥ መርድአ በእንተ ኪን ዘሐለየ ወኢይፈቅድ መምክረ በእንተ ምግባር ዘፈተወ የአምር ኵሎ እምቅድመ ይኩን ከመ ዘኮነ ቅድመ ወዘኢተገብረ ከመ ዘተገብረ ።
የሐትት ኅሊና እንዘ ኢይሴአል ወይፈትን አልባበ እንዘ ኢየኀሥሥ ወይሬኢ ዘውስተ ጽልመት ዘእንበለ ማኅቶት ።
ወየአምሮ ለጻድቅ እንበለ ይግበር ጽድቀ ወይቤይኖ ለኃጥዕ እንበለ ይግበር ኃጥአተ ።
ይሌብዎሙ ለልቡባን እንበለ ይፃኡ እምሐቄ አቡሆሙ ወይጤይቆሙ ለኃጥአን እምከርሠ እሞሙ ።
አልቦ ዘይትኀብኦ ወአልቦ ዘይሤወሮ ወአልቦ ዘይትከበት እምኔሁ ኵሉ ክሡት በኀቤሁ ።
ወኵሉ ስጡሕ ቅድመ አዕይንቲሁ ኵሉ ጽሑፍ ውስተ መጽሐፉ ወኵሉ ጽውዕ በኅሊናሁ ።
ይገብር ዐብያተ ዘአልቦ ኊልቊ ክቡራተ ወመንክራተ ዘአልቦ ዐሰር ።
ዕፁብ ግብሩ እምዘርኢነ ወመንክር ኃይሉ እምዘሰማዕነ ወመድምም ስብሓቲሁ እምዘነገሩነ ።
ውእቱ ገብረ ብርሃነ እምጽልመት ወየአምር ፈሊጦቶ ለደመና ይከፍሎ ለማይ ዘከመ ፈቀደ ወይሤውር ኅሩያነ በደመና ።
ሣረራ ለምድር ወሠርዐ አምጣኒሃ ወተከለ ከመ ወኢምንት ሕላቃቲሃ ወአስተኀደረ መዓዝኒሃ ።
ሐፀራ ለባሕር በአናቅጽ አመ ወፅአት እምከርሠ እማ ወረሰየ ላቲ ደመና ልብሳ ወበጊሜ ጠብለላ ።
ወገብረ ላቲ ወሰነ ወሤመ ውስቴታ መዓፁተ ወመናግሥተ ወይቤላ እስከ ዝየ ብፅሒ ወኢትትዐደዊ እምወሰንኪ ዳእሙ ይትከወስ ማዕበልኪ በውስቴትኪ ።
ወበላዕሌሃ ተሠርዐ ጎሓ ጽባሕ ወኮከበ ጽባሕኒ አእመረ ትእዛዞ ውእቱ ነሥአ ፅቡረ እምድር ወፈጠረ ዘሕያው ወረሰዩ ይትናገር ዲበ ምድር ።
ውእቱ በጽሐ እስከ አጽናፈ ባሕር ወአንሶሰወ ውስተ ዐሠረ ቀላይ ።
ሎቱ ይትረኀዉ አናቅጸ ሞት እምግርማሁ ወአጸውተ ሲኦል ይደነግፁ እምከመ ርእይዎ ውእቱ የአምር ራኅበ ዘታሕተ ሰማይ ወዘይከውን በመልዕልተ ሰማይ ።
ወበትእዛዙ ይወፅእ ሐመመዳ እመዝገቡ ወይትመየጥ አዜብ ዘታሕተ ሰማይ ያጸንዖ ለዝናም በፍኖተ በድው ከመ ይዝንም ብሔረ ኀበ አልቦ ሰብእ ወኢይነብ ዕጓለ እመሕያው ።
ውእቱ ዐቀመ ሙሐዘ ማይ ወያርኁ ክረምተ በበዓመት ወያመጽኦ ለሐጋይ ድኅረ በዕድሜሁ ውእቱ ይጼውዖ ለደመና በቃሉ ወያወሥኦ ማይ እንዘ ይርዕድ ።
ውእቱ ይፌንዎ ለፀዓዕ ወየሐውር ወይሠጠዎ እንዘ ይብል ምንት ውእቱ ውእቱ ይኌልቆ ለደመና በጥበቡ ወያጸንኖ ለሰማይ ዲበ ምድር ።
ውእቱ ባሕቲቱ ለብሰ ኃይለ አርያም ወተረሰየ በስብሐት ወበክብር ።
ኪያሁ ይቄድሱ ኪሩቤል እሳታውያን ወሱራፌል ልቡሳነ ብርሃን ።
በቃል ዘኢየዐርፍ ወበአፍ ዘኢያረምም ወበልሳን ዘኢይደክም ወይብሉ ኵሎሙ ኀቢሮሙ በአሐዱ ቃለ አውስኦ ።
ቅዱስ ቅዱስ ቅዱስ እግዚአብሔር ጸባዖት ፍጹም ምሉዕ ሰማያተ ወምድረ ቅድሳተ ስብሐቲከ ።
አውሥኡ ።
ቅዱስ ቅዱስ ቅዱስ እግዚአብሔር ጸባዖት ፍጹም ምሉዕ ሰማያተ ወምድረ ቅድሳተ ስብሐቲከ ።
ቅዱስ ቅዱስ ቅዱስ አንተ እግዚአብሔር እግዚኦሙ ለቅዱሳን ወመልዐ ሰማያተ ወምድረ ቅድሳተ ስብሓቲከ ።
ኵሉ እምኔሁ ወኵሉ በእንቲአሁ ወኵሉ ዘዚአሁ ሰማይ ሎቱ ወሰማየ ሰማያት እንቲአሁ ።
ራኀበ አርያም መንበረ ክብሩ ወስፍሐ ምድር መከየደ እገሪሁ ።
ፀሐይ ዚአሁ ወወርኅ ሎቱ ወከባክብት ተግባረ እደዊሁ ደመናት ሐዋርያቲሁ ወበፋሳት ሠርገላቲሁ ወእሳት ዐረፍተ ቤቱ ።
ማይ ጠፈረ ቤቱ ሰሌዳ በረድ ጸፍጸፈ ዐውዱ ወብርሃና ደባትሪሁ ወመብረቀ ስብሐት መንቶላዕተ ምሥዋራቲሁ ወውስተ አየራ ነሶሳዉ ።
ዘበፀዐዕ ድምፀ ንባቡ ቃለ ነጎድጓዱ በሰረገላት ባሕር ዓመቱ ወሐይዝተ አፍላግ ቅኑያቲሁ ቊር ወአስሐትያ ገባርያነ ሥምረቱ ።
ያዐርግ ደመናተ እምአጽናፈ ምድር ወገብረ መብረቀ ለጊዜ ዝናም ወይክዑ ዝናማተ ከመ ነጠብጣበ ማሕየብ ።
ይዘርዎ ለጊሜ ከመ ሐመድ ወያወርድ በረደ ከመ ፍተታት ወያሕመለምል ሣዕረ ለዕንስሳ ።
ይገብር በከመ ሐለየ ወይፌጽም በከመ ወጠነ ወያጠዐጥዕ በከመፈቀደ ።
ያሐስም ወያሴኒ ያነዲ ወያብዕል ያኀሥር ወያከብር ይቀትል ወያሐዩ ያደዊ ወይፌውስ ይኴንን ወያጸድቅ ።
ለዘፈቀደ ይምሕር ወለዘፈቀደ ያዐፅብ ለዘሂ መሐረ ይምሕሮ ወለዘሂ ተሣሃለ ይሣሃሎ ።
በከመ ምሕረትከ አምላክነ ወአኮ በከመ አበሳነ ።
ኄር ዘእንበለ እከይ ወየዋህ ዘእንበለ በቀል ወዕጉሥ ዘእንበለ መዓት ጻድቅ ዘእንበለ ኃጢአት ወነወጹሕ ዘእንበለ ርስሐት ወራትዕ ዘእንበለ ጥውዕየት ።
ወሀቢ ዘእንበለ ክልአት ወጸጋዊ ዘእንበለ ደንፅዎ ሰራዬ ኃጢአአት ዘእንበለ ቂም ወቅንዓት ።
ቅሩብ ውዕቱ ለእለ ይጼውዕዎ ወገባሬ ሠናያት ለእለ ይፈርህዎ አንቀጽ ርኅው ለእለ ይጎደጕድዎ ፍኖት መጽያሕተ ዘእንበለ ማዕቅፍ ወዐሠር ንጹሕ ዘእንበለ አሥዋክ ።
ውእቱ ባሕቲቱ እግዚአብሔር አምላክ አማልክት ወእግዚአ አጋዕዝት ።
ወእምዝ ሶበ ርእየ ከመ ኢባቊዕ ለአድኅኖተ ዓለም ደመ ነቢያት ቅዱሳን እምደመ አቤል ጻድቅ እስከ ደመ ዘካሪያስ ወልደ በራክዩ ።
ፈነወለነ ወልዶ መድኅነ ወመቤዝወ ከመ ይባልሕ ወይቤዙ ወያብእ ቅድሜሁ ተዝካረ ሕያዋን ወሙታን ።
መጽአ እንዘ ህልው በህየ ወተፈነወ እንዘ ኢይደምዕ በዝየ ።
እለ ትነብሩ ተንሥኡ ።
ወረደ እንዘ ኢይትሐወስ እመንበሩ ወኢያንቀለቅል እመካኑ ።
ውስተ ጽባሕ ነጽሩ ።
ተፀንሰ በከርሥ እንዘ ምሉእ በኵለሄ ወተወልደ እንዘ እያርኍማኅተመ ድንግልና ።
ንነጽር ።
ተሐፅነ ከመ ሕፃን ወልሕቀ በበሕቅ እስከ ወርዘወ በአምጣነ ብእሲ በ ሠላሳ ክረምት በዮርዳኖስ ተጠምቀ ከመ ያንጽሐነ እምሐጢአት በሕፅበተ ዳግም ልደት ።
እምኀበ ዲያቢሎስ ተመከረ ርኅበ ወጸምዐ አንሶሰወ ወአስተርአየ እንዘ ይሰብክ ወንጌለ መንግስተ ሰማያት ።
ወእምዝ ሰፍሐ እደዊሁ ዲበ ዕፀ መስቀል ለሕማም ከመ ይፈውስ ቊስለ ሕሙማን በንዝኃተ ደሙ ።
በይእቲ ሌሊት ምሴተ ኀሙስ ለጸቢሐ ዐርብ አመ ረፈቀ ውስተ ቤተ አልዓዛር ዐርኩ ።
ነሥአ በእደዊሁ ኅብስተ ሥርናይ ናዕተ እምዘ አምጽኡ ሎቱ ለድራር ።
ወወሀቦሙ ለእሊአሁ አርዳኢሁ ወይቤሎሙ ንሥኡ ብልዑ ዝ ኅብስተ “እማሬ” ሱታፌ ሥጋየ ውእቱ ዘይትፌተት በእንቲአክሙ ።
ወካዕበ ቶስሐ ጽዋዐ ወይን ምስለ ማይ አእኰተ ባረከ ወቀደሰ ወመጠዎሙ ለሐዋርያቲሁ ወይቤሎሙ ንሥኡ ስትዩ ዝ ጽዋዕ ሱታፌ ደምየ ውእቱ ዘይትከዐው በእንቲአ ።
ወዝንቱ ሥርዓት ይኩን ክሙ ለተዝካረ ሞትየ ወትንሣኤየ ።
ወንህነኒ እግዚእነ ወአምላክነ ንስእለከ ወናስተበቊዐከ ወነኅሠሠ እምነ ኂሩትከ ኦ መፍቀሬ ሰብእ ።
ከመ ትፈኑ ቅዱሰ መንፈሰ ወኃይለ ዲበ ዝንቱ ኅብስት ወላዕለ ዝ ጽዋዕ ይረስዩ ለዝንቱ ኅብስት ሥጋ ዚአከ ቅዱሰ ወለዝ ጽዋዕ ።
ደሚረከ ተሀብ ለእለ ይነሥኡ እምኔሁ ይኩኖሙ ለበረከተ ወለሥርየተ ኃጢአት ።
ለፍሥሓ ወለኅሤት ለሐድሶ ነፍስ ወሥጋ ወመንፈስ ወአጽንዖ ሃይማት እስከ እስትፋስ ደኃሪት ።
አይቴ ብሔራ ለጥበብ ወአይቴ ማኅደራ አይቴ ደወላ ወበአይቴ ተረክበ ዐሠረ ፍኖታ ።
መኑ ዐደወ ባሕረ ወተሣየጣ በወርቅ ቀይሕ ወመኑ ዐርገ መልዕልተ ደመናት ወአውረዳ ኢየአምራ መዋቲ ለፍኖታ ወኢሀለወት ኀበ ዕጓለ እመሕያው ።
ተረስአት እምኵሉ ሰብእ ወተኀብአት እምኵሉ አፅዋፈ ሰማይ እለ ኪያሃ አጥረዩ ኀበ እግዚአብሔር ተዐረኩ ።
ወእለ ይጸልዕዋ ያፈቅሩ ሞተ ትልሒ እምፀሓይ ወእምኵሉ ንብረተ ከዋክብት ወምስለ ብርሃን እንዘ ትትቃወም ትትረከብ ከመ ቀዳሚት ይእቲ ።
ወእንዘ በርሥእ ሀለወት ኵሎ ትሔድስ ወበበትውልድ ውስተ ነፍስ ጻድቃን ትትፋለስ ።
ይእቲ ትኄይስ እምዕንቊክቡር ወኵሉ ክብር ኢመጠና ላቲ ምክር ወእዘዝ ።
ወላቲ ጽንዕ ወአእምሮ ወባቲ ነገሥት ይነግሱ ወባቲ ኃያላ ይጽሕፉ ጽድቀ ።
ባቲ ዐቢያን ይከብሩ ወባቲ መኳንንት ይእኅዙ ምድረ እለ ያፈቅርዋ ታፈቅር ወእለ የዐቅብዋ ተዐቅብ ወእለ ኪያሃ የኀሥሡ ይረክቡ ሞገሰ ።
ውስተ ፍናወ ጽድቅ ታንሶሱ ወውስተ ዐሠረ ጽድቅ ትትመያየጥ ከመ ተሀቦሙ ለእለ የአምርዋ ጥሪተ ወመዛግብቲሆሙ ከመ ትምላዕ ተድላ ።
ዘኵሉ የአምር ውእቱ አእመራ ወዘኵሎ ይጤይቅ ውእቱ አሠነየ ፍናታ ።
ውእቱ ወሀቦ ለያዕቆብ ቊልዔሁ ወለእስራኤል ቅዱሱ ወእምዝ አስተርአየት ዲበ ምድር ወአንሶሰወት ከመ ዕጓለ ሕመሕያው ።
ናሁ ሐነጸት ላቲ ቤተ ወዐቀመት ስብዓተ አእማደ ዘብሐት ዘዚአሃ ጥብሐ ወቶስሐት ውስተ ስያሓ ዘዚአሃ ወይነ ወአስተዳለወት ዘዚአሃ ማዕደ ።
ፈነወት ዘዚአሃ አግብርተ በዋኅ ስብከት እንዘ ትብል ዘአብድ ውእቱ ይትገሃሥ ኀቤየ ።
ወለእለሂ የሐጾሙ አእምሮ ትጼውዕ እንዘ ትብል ንዑ ብልዑ ኅብስትየ ወስትዩ ወይንየ ወኅድግዋ ለእበድ ወሕየዉ ።
ጥበብሰ መድኃኒነ ውእቱ ዘቤዘወነ በጥብሐ ሥጋሁ ወተሣየጠነ በንዝኀተ ደሙ ወኀረየነ ለመንግሥቱ ለዓለም ዓለም ።
ወንብጻሕ ቅድመ ገጹ ለመድኃኔ ዓለም በአሚነ ዚአሁ ነአምን ልደቶ ለክርስቶስ ።
ነጽር ።
አሐዱ አብ ቅዱስ አሐዱ ወልድ ቅዱስ አሐዱ ውእቱ መንፈስ ቅዱስ ።
እለ ውስተ ንስሓ ሀለውክሙ አትሕቱ ርእሰክሙ ።
እምአርዌ ነዓዊ ተማኅፀነ ብኪ በእንተ ሐና እምኪ ወኢያቄም አቡኪ ማኅበረነ ዮም ድንግል ባርኪ ።
ናዛዚትነ እምኃዘን ወኃይለ ውርዙትነ እምርስዓን በማኅፀንኪ ተፀውረ ብሉየ መዋዕል ሕፃን ።
ኦ ማርያም ተስፋ ለቅቡፃን በጊዜ ጸሎት ወዕጣን ወበጊዜ ቅዱስ ቁርባን ለናዝዞትነ ንዒ ሀበዝ መካን ።
ይወርድ መንፈስ ቅዱስ በላዕለ ኅብስቱ ወወይኑ ሶበ ይብል ካህን ጸጋ መንፈስ ቅዱስ ፈኑ ።
ማዕከለ ዛቲ ቅድስት ቤተ ክርስትያኑ ይወልጦሙ በቅጽበት አባላተ ክርስቶስ ይኩኑ በኃይለ ጥበቡ መንክር ወዕጹብ ኪኑ ።
ሰላም ለክሙ ጻድቃን ወሰማዕት እለ አዕረፍክሙ በሃይማኖት ።
መዋዕያነ ዓለም አንትሙ በብዙኅ ትዕግሥት ሰአሉ ቅድመ ፈጣሪ በኵሉ ሰዓት እንበለ ንሥሐ ኪያነ ኢይንሥአ ሞት ።
ሰላም ለክሙ ጻድቃን ዛቲ ዕለት ኵልክሙ ዕድ ወአንስት በበአስማቲክሙ ።
ቅዱሳነ ሰማይ ወምድር ማኅበረ ሥላሴ አንትሙ ዝክሩነ በጸሎትክሙ በእንተ ማርያም እሙ ተማኅፀነ ለክርስቶስ በሥጋሁ ወበደሙ ።
እግዚኦ ሰላምከ ሀባ ለሀገር ወጽድቅከኒ ለቤተክርስትያን ።
አግርር ፀራ ታሕተ እገሪሃ ዕቀብ ሕዝባ ወሃይማኖታ ለሀገሪትነ ኢትዮጵያ ።
እግዚኦ መሐረነ ክርስቶስ ።
በእንተ ማርያም መሐረነ ክርስቶስ ።
ሰአሊ ለነ ማርያም ምሕረተ ወልድኪ ሣህሎ ይክፍለነ ።
ነአኵቶ ለእግዚአብሔር ቅድሳቶ ነሢአነ ።
ከመ ለሕይወተ ነፍስ ይኩነነ ፈውሰ ዘተመጦነ ንስእል ወንትመሐፀን እንዘ ንሴብሖ ለእግዚአብሔር አምላክነ ።
ወካዕበ ናስተበቊዕ ዘኵሎ ይእኅዝ እግዚአብሔር አብ ለእግዚእ ወመድኃኒነ ኢየሱስ ክርስቶስ ።
እስመ ኢመነነ ወኢተቈጥዐ ስእለተነ ወኢያርኀቀ ሣህሎ እምኔነ እስመ መሐሪ ውእቱ እግዚአብሔር አምላክነ ።
እወ እግዚኦ እግዚአ ኵሉ ።
እወ እግዚኦ አምላክ ኵሉ ።
እወ እግዚኦ ንጉሠ ኵሉ ።
እወ እግዚኦ አኃዜ ኵሉ ።
እወ እግዚኦ መላኬ ኵሉ ።
እወ እግዚኦ መድኃኔ ኵሉ ።
እወ እግዚኦ ማሕየዌ ኵሉ ።
እወ እግዚኦ መጋቤ ኵሉ ።
እወ እግዚኦ መሴስ ኵሉ ።
እወ እግዚኦ መኰንነ ኵሉ ።
በከመ ደመርከ ሥጋ ወልድከ ውስተ ሥጋ ዚአነ ወበከመ ቶሳሕከ ደመ መሢሕከ ውስተ ደመ ዚአነ ።
ከማሁ ደምር ፈሪሆተከ ውስተ አልባቢነ ወሥነ አምልኮትከ ውስተ ኅሊናነ ።
ንህነሰ ሥጋውያን ንኄሊ ሕገ ሥጋ ወንገብር ግብረ ሥጋ ወነሐውር በፍኖተ ሥጋ ።
አንተ ባሕቱ መሀረነ ሕገ መንፈስ ወአለብወነ ምግባረ መንፈስ ወምርሐነ ለነ አንተ ፍኖተ መንፈስ ።
እስመ ለነ ለኃጥአን ለእመ መሐርከነ ውስተ አሚረ ትሰመይ መሐሬ ወለጻድቃንሰ እምግባሮሙ ትምሕሮሙ ወትዔሥዮሙ በከመ ጽድቆሙ ።
ኢትዝክር ለነ አበሳነ ዘትካት ፍጡነ ይርከበነ ሣህልከ እግዚኦ ።
ኀቤከ ንጸርሕ ኀቤከ ነዐወዩ ኀቤከ ንትመሀለል ለዓለም ዓለም ።
ዮም በዛቲ ዕለት እለ ተጋባእክሙ ውስተ ዛቲ ቤተክርስቲያን አጽምዑ ቅዳሴሃ ለሰንበተ ክርስቲያን ቅድስት ።
አሰምዕ ለክሙ ሰማያተ አሰምዕ ለክሙ ምድረ ከመ ትቁሙ በፍርሃት ወበረዓድ ዘእንበለ ተሃውኮ ።
ወኢመኑሂ ኢየሀሉ ዝየ በመዓት ምስለ እኁሁ ከመ ቃየል እንዘ መስተበቅል ውእቱ ።
በአማን ንትፈሣሕ በእግዚአብሔር ዘጸገወነ እምግብራናት ግዕዛነ ወእምጽልመት ብርሃነ ወየብቡ ለአምላከ ያዕቆብ ።
በአማን ንየብብ ለአምላከ ነቢያት ቅዱሳን ወለእግዚአ ሐዋርያት ንጹሓን ንሥኡ መዝሙረ ወሀቡ ከበሮ ።
በአማንኬ ንንሣእ ወንጌል ዘቦ ውስቴቱ ትሕትና ወፍቅር ።
ወንኀድግ ኦሪተ ዘቦ ውስቴቱ ፍትሕ ወቀትል ቤዛ ነፍስ ህየንተ ነፍስ መዝሙር ሐዋዝ ዘምስለ መሰንቆ ትእዛዘ ወንጌልኬ ሠናይ ምስለ ገቢ ሮቱ ።
መሰንቆ ይእቲ ሃይማኖት እንተ ለብስዋ ሰማዕት ንፍሑ ቀርነ በዕለተ ሠርቅ ።
በአማን ንበል ሃሌ ሉያ በመዝሙረ ዳዊት ነቢይ በእምርት ዕለት በዓልነ ።
በአማን እምርት ይዕቲ እንተ ባቲ አኃዘ እግዚአብሔር ከመ ይግበር ግብ ።
ኦ ዛቲ እለት ለሙሴ በደብረ ሲና ተከስተት ወእምኀበ እስራኤል ተከብተት ።
ኦ ዛቲ ዕለት በነቢያት ተዐውቀት ወእምኀበ ሐዝበ አይሁድ ተሠወረት ።
በኀቤነሰ ፍጹም አስተርአ አየት ወከመ ፀሓይ አንበስበሰት ለለሰሙኑ ትሰፍን ወለለሰሙኑ ትነግሥ ወለለሰሙኑ ትትቀመይ ።
ኦ ዛቲ ዕለት ቅድስቱ ለአብ ቡርክቱ ለወልድ ልዕልቱ ለመንፈስ ቅዱስ ንትፈሳሕ ባቲ ወንትሐሠይ ባቲ ቀድስዋ ከመ ትትቀደሱ ባቲ ።
ኦ ባዕዳት ዕለታት እንተ ባቲ ተአመርክን ለአዝማን ወለመዋሶል ነዓኬ ውድሳሃ ለበኵረ በዓላት እንተ ይዕቲ ሰንበተ ክርስቲያን ቅድስት ።
ኦ ዛቲ ዕለት እንተ ባቲ ብሊት ተዐርዐት ወሐዳስ ጸንዐት ።
ኦ ዛቲ ዕለት እንተ ባቲ ሙቁሐን ተፈትሑ ወአግብርት ግዕዙ ።
ኦ ዛቲ ዕለት እንተ ባቲ ምዝቡር ተሐንጸ ወሰይጣን ተኀጕለ ።
ወካዕበ አመ ትሰፍን ዛቲ ዕለት ይከውን ሐዲስ ግብር ወሐዲስ ነገር ።
አልቦ አሜሃ ብርሃነ ፀሓይ ወወርኀ ወከዋክብት ኢዋካ ወኢፀዳል ኢክረምት ወኢሐጋይ ።
ወታስተናፍስ ምድር ስብዓተ ዕለታት እንዘ አልቦ ዘይትሐወስ ውስቴታ ዘነፍስ ሕያው ።
ወይትፌኖ ቃል ይትአተት ጽንዐ ሰማያት ወያድለቀልቅ ግዘፈ ምድር ።
አሜሃ መቃብራት ይትከሠታ ወሙታን እለ በልዩ ዘዕምዓለም ይትነሥኡ ከመቅጽበተ ዓይን ።
ወያወፊ አብ ለወልዱ መንግስተ ወምኵናነ አሜሃ ያስተርኢ ኃለ መብረቅ ሐዲስ ወቃለ ነጎድጓድ ።
ግሩም እምቀዳሚ ዘኢሰምዐ እዝን ወዘኢርእየ ዓይን ።
ወይቀውሙ ቅድሜሁ ግሩማን መላእክት እለ አክናፈ እሳት እለ አልቦሙ ስም ወኢይብልዎሙ ዕገሌ ወዕገሌ ወእለ ነበሩ ውስተ መንጦላዕቱ ለአብ መላዕክተ ገጽ እሙንቱ ።
ወዘእሉ ክንፍ ይትጓዳዕ ምስለ ክንፍ ይደምዑ ወያንጎድጕዱ ወይመልኁ ሰይፎሙ ወያንበለብሉ ከመ ያርእዩ ጽንዖሙ ።
አሜሃ ትትከሰት ባሕረ እሳት እስከ ማዕምቅቲሃ ወግበ አስሐትያ ዘመትሕቴሃ ወፈለገ እሳት ይውኀዝ ከመ ይርአይ ኵሉ ዘጽኑሕ ሎቱ ።
አሜሃ መጻሕፍት ይትከሠታ ወምግባራት ይሰጣሕ ወልሳን ያረምም ወአፍ ብቅው ይብሕም ወይቀውም ኵሉ ፍጥረት በፍርሃት ወበረዓድ ወበ ዓቢይ ጸጥ ።
ወኢተአክል ኵላ ምድር ዘዕንበለ መጠነ ምክያደ እግር ወይጸዐቅ ከመ ጽፍቀተ ሮማን ።
አልቦ አሜሃ ሐፂር ወነዊኀ ጸሊም ወቀይሕ አላ አሐዱ አካል ወአሐዱ ኅብር ።
አልቦ አሜሃ ቤዛ ነፍስ ወኢተውላጠ ብእሲ በብእሲቱ አብ በወልዱ ወእም በወለታ አላ አሐዱ አሐዱ ይነሥእ ፍዳ ምግባሩ ።
ኢየኀፍሮ ለባዕል እንበይነ ብዕሉ አላ በከመ ተሐሰበ ሎቱ ወኢይምሕሮ ለነዳይ እንበይነ ንዴቱ ለእመ ኢኮነ መሥመሬ ሎቱ ።
አሜሃ ጻድቃን ይትፌሥሑ እስመ ለሐዉ በሕይወቶሙ ወኃጥአን ይበክዩ እስመ አፍቀሩ ሠሐቀ ወሥላቀ እስመ በጽሐቶሙ ዕለተ ፍዳ ወደይን ።
አሜሃ ብዑላን ይነድዩ እስመ ሠለጡ ትፍግዕቶሙ በዐመሃ ወነዳያን ይብዕሉ እስመ ተወክፉ ንዴቶሙ በአኰቴት ።
ርኁባን ይጸግቡ እስመ ተጸነሱ በሕይወቶሙ ።
አሜሃ ነባብያን ያረምሙ እስመ ተናገሩ ከንቶ ወበከ ወዕጉሣን ይነብቡ እስመ ኢኀደግዎ ለልሳኖሙ ይሩጽ ውስተ ሐሜት ወኢያኀዘኑ ቢጾሙ ፍጹመ ።
አሜሃ ጽኑዓን ይደክሙ እስመ አኀለቁ ሥጋሆሙ በዝሙት ወድኩማን ይጸንዑ እስመ አስከሙ ኃይሎሙ በሰጊድ ወበትጋህ መዓልተ ወሌሊተ ።
አሜሃ ኃያላን ይፀብሱ እስመ ሰፍሑ እደዊሆሙ ውስተ ትዕግልት ወአብከዩ እቤረ ወዕጓለ ማውታ ።
አሜሃ ምኑናን ይሠርሩ ከመ አንሥርት ወይሠርዕ ክነፊሆሙ ወይትሐደስ ውርዙቶሙ ።
አሜሃ ዕቡያን ወዝኁራን ይትቀፈጹ ወይትከሰት ኀፍረቶሙ ።
አሜሃ ዕሩቃን ይለብሱ እስመ አርሐሶሙ ነፍኒፈ ዝናም ወጠል ወአመንደቦሙ ቊር ወአስሐትያ ወአውዐዮሙ ሐሩረ ፀሓይ ።
አልቦ አሜሃ ኵናት ወወልታ ቀስት ወሐፅ እስመ ኵሉ ዘበምድር ተስዕረ ።
አሜሃ ይፈትሕ ንጉስ በኵነኔ ርትዕ ዘአልቦ አድልዎ ።
አሜሃ ይትፈለጡ ኃጥአን እማዕከለ ጻድቃን ወይትሌለዩ ርኵሳን እማዕከለ ንጹሓን ።
ምንትኬ ዘአሜሃ ዐውያት ወዘአሜሃ አንብዕ እስከ ለሊሁ ፈጣሪ ያነብዕ በዕንተ ፍጥረቱ እንተ ለሐኬት እዴሁ ሶበ ይሬእዮሙ እንዘ የሐውሩ ውስተ ፍኖተ ኀጕል ።
አሜሃ ኃጥአን ይበክዩ በእንተ ርእሶሙ ወጻድቃን ይበክዩ በእንተ ዘመዶሙ ወመላእክተ ሰማይ የኀዝኑ በእንተ ፍጥረተ ሰብእ ።
ወሶበ ተፈጸመ ኵኩሉ አሜሃ ለእሊአሁ ለኅሩያኒሁ ወለጻድቃኒሁ ደብተራ ብርሃን ይተከል ወመንጦላዕተ እሳት ይሰፋሕ ዘቦ ስብዓቱ ምሥዋር ።
ወህየ ይበውእ ሊቀ ካህናት ኢየሱስ ክርስቶስ ውስተ ምሥጢር ለሥርዓተ ግብር ወያቀውሞሙ ለካህናት በየማኑ ወለዲያቆናት በጸጋሙ ከመ ያርእዮሙ ሥርዓተ ምሥጢር ።
ምንተ ይመስል ወምንት ስሙ ወምንተ ይትበሀል ዘአሜሃ ምሥጢር ወይትከሀል ።
ይእዜ ይንግርዎ ወኢሀሎ ውስተ ልበ ዕጓለ እመሕያው ።
ኦ ካህናት ሥዩማን ክብር ለክሙ ሶበ ትትከሀኑ ምስለ እግዚአ ሰማያት ወምድር ።
ኦ ዲያቆናት ኅሩያን እለ ትመስሉ አስራበ ወርቅ ንጹሕ ሥፍሓ ለክሙ ሶበ ትሬእዩ ምሥጢረ ዕፁበ ።
ኦ ቅዱሳን አበው እለ ትመስሉ አዕማደ ወርቅ ንጹሕ ዘቅውም ሲበ ዕብነ ሰንፔር ብፅዓን ለክሙ ።
ኦ ኵልክሙ መሃይማናን እለ ትመስሉ ከዋክብተ ብሩሃነ ዕበይ ለክሙ ።
ሶበ ትበውኡ ውስተ ይእቲ ከብካበ መርዓሁ ለክርስቶስ ዕበይ ለክሙ ።
ሶበ ትሬእይዎ ለእግዚእክሙ ይቀንት ወያንሶሱ ምስሌክሙ ወይሜጥወክሙ ዘዚአሁ ሀብታተ ።
አሜሃ ሰአሉ ለነ አስተምሕሩ በእንቲአነ ከመ ይምሐረነ ወይሣሃለነ ።
አኮ በሥንነ አላ በሥንክሙ አኮ በከመ ምግባሪነ ርኩስት አላ በከመ ምሕረቱ ለአምላክነ ።
ወካዕበ ናስተበቍዖ ለአምላከ ምሕረት ወሎቱ ንትከሀን ዘውእቱ ካህን ወሎቱ ንሠውዕ ዘውእቱ መሥዋዕት ወሎቱ ናቀርብ ዘውእቱ መቅርብ ።
ይምጻእ ውእቱ በግዕ እመልዕልተ መልዕልት ንርአዮ በአዕይንት ወንጥብሖ በአእዳው ከመ ንትሰሣሕ ቦቱ ።
ወንብጻሕ ቅድመ ገጹ ለመድኃኔ ዓለም በአሚነ ዚአሁ ለክርስቶስ ንገኒ ።
እምአርዌ ነዓዊ ተማኅፀነ ብኪ በእንተ ሐና እምኪ ወኢያቄም አቡኪ ማኅበረነ ዮም ድንግል ባርኪ ።
አንቀጸ ብርሃን ውዳሴ ወግናይ ለእመ አዶናይ ።
ቅድስት ወብፅዕት ስብሕት ወቡርክት ክብርት ወልዕልት ።
አንቀጸ ብርሃን መዓርገ ሕይወት ወመኅደረ መለኮት ቅድስተ ቅዱሳን ።
አንቲ ውእቱ ኦ እግዝእትነ ወላዲተ አምላክ ማርያም ድንግል ተሰመይኪ ሥምረተ አብ ወማኅደረ ወልድ ወምጽላለ ዘቅዱስ መንፈስ ።
ኦ ቡርክት እምኲሉ ፍጥረት አንቲ ውእቱ ህየንተ አርያም ዘበሰማያት ዘኮንኪ አርያመ በዲበ ምድር ።
ብኪ አስተማሰሉ ቅዱሳን ነቢያት ካህናት ወነገሥት ገብሩ ሎሙ ቅድስተ ቅዱሳን ።
ወውስቴታ ጽላተ ኪዳን ወልድኪ ሳህሎ ይክፍለነ ሰአሊ ለነ ቅድስት ።
በእንተ ተሠግዎቱ ለወልደ አምላክ እምኔኪ ወቡኪ ቅሩባነ ኮነ እምድር ለማኅደር ውስተ አርያም ብኪ ወበስመ ወልድኪ ቅሩባነ ኮነ ።
ዐሠርቱ ቃላት እለ ተጽሕፉ በአፃብዒሁ ለእግዚአ ኲሉ ፍጥረት ።
ኀደረ ወልደ አምላክ ላዕሌኪ አብ በየማኑ ከደነኪ ወቅዱስ መንፈስ ጸለለኪ ወኃይለ ልዑል አጽንዐኪ ወኢየሱስ ለብሰ ሥጋ ዚአኪ ።
ከልሐ ወይቤ ዘዐምአ ይምጻእ ኀቤየ ወይሰተይ በከመ ይቤ መጽሐፍ ።
አፍላገ ማየ ሕይወት ዘይውኀዝ እምከርሡ ወልድኪ ሣህሎ ይክፍለነ ሰአሊ ለነ ቅድስት ።
ቀዲሙ ዜነወነ አብ በየውጣ እንት ይእቲ ዓሠርቱ ቃላት እለ ጽሑፋት በአፃብዒሁ ለእግዚአብሔር ።
ወመሀረነ ወልድከ እግዚእነ ወመድኃኒነ ኢየሱስ ክርስቶስ ከመ አንተ ባሕቲትከ አቡሁ ሎቱ ወውእቱ ባሕቲቱ ወልድ ለከ ።
ከመዝ ነአምን ዘአልቦቱ እም በሰማያት ወአብ በዲበ ምድር ዘወረደ እምሰማያት እንዘ አልቦ ዘየአምር ምጽአቶ ዘእንበለ አቡሁ ባሕቲቱ ወጰራቅሊጦስ መንፈሰ ጽድቅ ።
ኀደረ ውስተ ከርሥኪ ወፆርኪዮ ተሰዓተ አውራኅ ።
ተፈሥሑ ሰማያት ወተኃሥየት ምድር በልደቱ ለወልድኪ ።
መልአክ ዜነወ ፍሥሓ ወሐራ ሰማይ ሰብሑ እንዘ ይብሉ ።
ስብሐት ለእግዚአብሔር በሰማያት ወሰላም በምድር ለእጓለ እመሕያው ሥምረቱ ።
ወኖሎት በቤተልሔም አንከሩ እምዘርእዩ ወሰምዑ ሰብአ ሰገል ርእዮሙ ኮከበ መጽኡ እምርኁቅ ብሔር ከመ ይስግዱ ለወልድኪ ወይግነዩ ለኪ ።
ውእቱ ኮከብ ዘመርሖሙ እምሥራቅ ወአብጽሖሙ እስከ ቤተልሔም ወቆመ መልዕልቴኪ ኀበ ሀሎኪ አንቲ ምስለ ሕፃንኪ ።
ወርእዮሙ እሙንቱ መሰግላን ተፈሥሑ ዓቢየ ፍሥሓ ቦኡ ኀቤሁ ወቆሙ ቅድሜሁ ወወድቁ ዲበ ምድር ወሰገዱ ሎቱ ወአርኀው መዛግብቲሆሙ ።
ወአብኡ ሎቱ አምኃ አባእነ ለከ ዕጣነ አቅረብነ ለከ እምዚአከ ለክቡር ስምከ ።
ኦ አምላክነ በእንተ ኃጢአተ ሕዝብከ ከመ ትትወከፍ ስእለቶሙ ወመሥዋዕቶሙ ዘመጻእከ ከመ ትሥረይ ሎሙ ኃጢአቶሙ ወልድኪ ሣህሎ ይክፍለነ ሰአሊ ለነ ቅድስት ።
አንቲ ውእቱ ንጽሕት እምንጹሓን ።
ድንግል ኀሪት ዘነበርኪ ውስተ ቤተ መቅደስ ከመ ታቦት ዘግቡር እምዕፅ ዘኢይነቅዝ ሥርግው በወርቅ ንጡፍ ወልቡጥ በዕንቈ ባሕርይ ዘየኀቱ ዘብዙኀ ሤጡ ።
ከመዝ ነበርኪ ውስተ ቤተ መቅደስ ወመላእክት ያመጽኡ ወትረ ሲሳየኪ ።
ከመዝ ነበርኪ አሠርተ ወክልኤተ ዓመተ እንዘ ትትናዘዚ እምኀበ መላእክት ።
ስቴኪኒ ስቴ ሕይወት ውእቱ ወመብልዕኪኒ ኅብስት ሰማያዊ ።
ዳዊት አቡኪ ዘመረ በመሰንቆ ወኀለየ በመዝሙር እንዘ ይብል በመንፈስ ትንቢት ።
ስምዒ ወለትየ ወርእዪ ወአጽምኢ ዕዝነኪ ርስዒ ሕዝበኪ ወቤተ አቡኪ እስመ ፈተወ ንጉሥ ስነኪ ።
እስመ ውእቱ እግዚእኪ ወሎቱ ትሰግዲ ወልድኪ ሣህሎ ይክፍለነ ሰአሊ ለነ ቅድስት ።
ገብርኤል መልአክ እመላእክት ንጹሐን ዘአልቦ ሙስና እመላእክት ቀደምት ዘይቀውም ቅድመ እግዚአ ኲሉ አብሠርኪ ወይቤለኪ ።
ተፈሥሒ ፍሥሕት እግዚአብሔር ምስሌኪ ቡርክት አንቲ እምአንስት ረከብኪ ሞገሰ በኀበ እግዚአ ኲሉ ።
ወናሁ ትፀንሲ ወትወልዲ ወልደ ወትሰምዪዮ ስሞ ኢየሱስ ውእቱ ዓቢይ ወይሰመይ ወልደ ልዑል ።
ወይሁቦ እግዚአብሔር አምላክ መንበረ ዳዊት አቡሁ ወይነግሥ ለቤተ ያዕቆብ ለዓለም ወአልቦ ማኅለቅት ለመንግሥቱ ።
መንፈስ ቅዱስ ይመጽእ ላዕሌኪ ወኃይለ ልዑል ይጼልለኪ ።
ዘኒ ይትወለድ እምኔኪ ቅዱስ ውእቱ ወይሰመይ ወልደ እግዚአ ኲሉ ዘተወልደ እምኔኪ ወልድኪ ሣህሎ ይክፍለነ ሰአሊ ለነ ቅድስት ።
አንቲ ውእቱ ዘኮንኪ ጽርሐ ቅድሳት ወመቅደስ ቅድስተ ቅዱሳን ወመንጦላዕተ ብርሃን ወመንበረ ስብሐት ዘኢይተረጉም ።
አስተማሰልናኪ ኦ ቅድስት ማርያም በመቅደስ ቅድስተ ቅዱሳን በእንተ ቅዱስ መንፈስ ዘመጽአ ላዕሌኪ ወኃይለ ልዑል ጸለለኪ ።
ወመንጦላዕተ ብርሃንሰ በእንተ ዘተሠወረ ቃለ አብ ኢየሱስ ክርስቶስ መድኃኒነ ውስተ ከርሥኪ ።
እግዚአ ኲሉ ዘመልዕልት ዘይሴብሕዎ መላእክት ወሊቃነ መላእክት አጋእዝት ወሥልጣናት ኃይላት ወመናብርት ወመኳንንት ።
ወሶበ ወለድኪ ወልደኪ በዲበ ምድር በውስተ ጎል ከለሉኪ ኪሩቤል እለ ብዙኃት አዕይንቲሆሙ ወሱራፌል እለ ስድቱ ክነፊሆሙ ወደመናተ ብረሃን ፆዱኪ ።
ሊቃነ መላእክት ወሠራዊተ መላእክት ወሐራ ሰማይ ቆሙ ቅድሜኪ በፍርሃት ወበረዓድ ።
ወበህየ በካልእ ስብሐት ወደሱኪ ኪሩቤል ወሱራፌል ዘኢኮነ እምስብሐቲሆሙ ዘውስተ ሰማያት ወኢ እምስብሐቲሆሙ ዘትካት ።
ወሶበ ርእዩ እግዚኦሙ ዘአስተጋብአ ኲሎ ፍጥረታተ እንዘ ይነብር ውስተ ሕፅንኪ ወዘይሴሲ ለኲሉ ፍጥረት ።
ይጠቡ ሐሊበኪ ከመ ሕፃን ኀሠሥዎ ውስተ አርያም ወበህየ ረከብዎ ምስለ አቡሁ ወመንፈስ ቅዱስ ከመ ትካት ።
ወሶበ ርእዩ ትሕትናሁ ለእግዚኦሙ አልዐሉ አዕይንቲሆሙ ላዕለ ውስተ አርያም ሰፍሑ ክነፊሆሙ ወሰብሑ ለእግዚኦሙ እንዘ ይብሉ ።
ስብሐት ለከ እግዚአ ኲሉ በሰማያት ወዓዲ ርእዩኪ በውስተ በዓት ለኪ ለባሕቲትኪ ምስለ ሕፃንኪ ወይቤሉ ሰላም በዲበ ምድር ።
ወሶበ ርእዩ እንዘ ይለብስ ሥጋ ዚአነ ዘነሥአ እምኔኪ ሰገዱ እንዘ ይብሉ ለእጓለ እመሕያው ሠምሮ ።
ዳዊት ነቢይ ተነበየ በመዝሙር እንዘ ይብል እምሰማይ ሐወፀ እግዚአ ኲሉ ወእምድልው ጽርሐ መቅደሱ ።
ወርእየ ኲሎ ደቂቀ እጓለ እመሕያው ፈተወ ንጉሥ ስነኪ ወይቤ ዛቲ ይእቲ ምዕራፍየ ለዓለም ዝየ አኅድር እስመ ኃረይክዋ ወልድኪ ሣህሎ ይክፍለነ ሰአሊ ለነ ቅድስት ።
አስተማሰልናኪ ቅድስት ወብፅዕት ስብሕት ወቡርክት ክብርት ወልዕልት በመሶበ ዘወርቅ ።
ዘውስቴታ ኅብስተ ሕይወት ዘወረደ እምሰማያት ወሃቤ ሕይወት ለኲሉ ዘየአምን ኪያሁ ።
ወይበልዕ እምኔሁ በአሚን ወበልብ ሥሙር ምስለ እለ በየማኑ ወልድኪ ሣህሎ ይክፍለነ ሰአሊ ለነ ቅድስት ።
አንቲ ውእቱ ተቅዋም ዘወርቅ ዘኢገብራ እደ ኬንያ ዘሰብእ ።
ወኢያኅትው ውስቴታ ማኅቶት አላ ለሊሁ ብርሃነ አብ ።
ብርሃን ዘእምብርሃን መጽአ ኀቤኪ ወነበረ መልዕልቴኪ ወአብርሃ በመለኮቱ ውስተ ኲሉ አጽናፈ ዓለም ።
ሰደደ ጽልመተ እምላዕለ ሰብእ ወአድኅነነ በቃሉ ማሕየዊ እንዘ ይበል አነ ውእቱ ብርሃኑ ለዓለም ።
እመኑ በብርሃኑ ወአነሶስው እንዘ ብክሙ ብርሃን ወልድኪ ሣህሎ ይክፍለነ ሰአሊ ለነ ቅድስት ።
እግዚአ ኲሉ ዘእምእግዚኦ ኲሉ ብርሃን ዘእምብርሃን እግዚእ ዘበአማን ዘእምእግዚአ ኲሉ ዘበአማን ።
ዘተወልደ ወአኮ ዘተገብረ ኅቡር ህላዌሁ ምስለ አቡሁ ።
ዘቦቱ ኲሉ ኮነ ዘበሰማይኒ ወዘበምድርኒ ዘበእንቲአነ ለሰብአ ወበእንተ መድኃኒትነ ወረደ ወተሠገወ ወተሰብአ እማርያም እምቅድስት ድንግል ።
ወበምጽአቱ አብርሀ ላዕሌነ ወዜነወነ ትፍሥሕተ ወኃሤተ ወአቅረበነ ኀበ አቡሁ ወመርሐነ ፍኖተ ሕይወት ወወሀበነ ሕይወተ ዘለዓለም በአሚነ ዚአሁ ።
ኢሳይያስ ነቢይ እምትእዛዙ ለኢየሱስ አንከረ በትንቢት ወይቤ ብርሃን ትእዛዝከ በዲበ ምድር ።
ዘካርያስ ካህን አረጋዊ ጻድቅ ወንጹሕ ዘይገብር ትእዛዞ ለእግዚአ ኲሉ ።
አንከረ ወተደመ ከሠተ አፉሁ ወይቤ በሣህሉ ወበ ምሕረቱ ለአምላክነ ለዘሐወፀነ እምአርያም ።
ወሠረቀ ከመ ያርእዮሙ ብርሃኖ ለእለ ይነብሩ ውስተ ጽልመት ወጽላሎተ ሞት ወአርትዐ እገሪነ ውስተ ፍኖተ ሰላም ።
ከመ ይምሐረነ ወልድኪ ሣህሎ ይክፍለነ ሰአሊ ለነ ቅድስት ።
ናስተማስለኪ ኦ እግዝእትነ በማዕጠንት ዘወርቅ ዘውስተ እደዊሆሙ ለሊቃነ ካህናት ሰማያውያን እለ ይከውኑ ጸሎተ ኲሎሙ ቅዱሳን መሃይምናን እምዲበ ምድር ።
በውስተ ማዕጠንቶሙ ከማሁ በስእለተ ስምኪ ያዐርጉ ስእለቶሙ ለደቂቀ እጓለ እመሕያው ውስተ ማኅደረ ሥሉስ ቅዱስ አብ ወወልድ ወመንፈስ ቅዱስ ።
ወታስተሥርዪ ኃጢአተ ሕዝብኪ ተበውሃ ለኪ እምአብ ወወልድ ወመንፈስ ቅዱስ ።
ከመ ትኩኒ ተንከተመ ለውሉደ ሰብአ ለሕይወት ዘለዓለም ።
ለኪ ይደሉ ከመ ትኩኒ መድኃኒቶሙ ለመሃይምናን ሕዝብኪ ኦ መድኃኒተ ኲሉ ዓለም ወልድኪ ሣህሎ ይክፍለነ ሰአሊ ለነ ቅድስት ።
አንቲ ውእቱ ዕፅ ቡሩክ ዕፀ ሕይወት ዕፀ መድኃኒት ህየንተ ዕፀ ሕይወት ዘውስተ ገነት ።
ዘኮንኪ ዕፀ ሕይወት በዲበ ምድር ፍሬኪኒ ፍሬ ሕይወት ውእቱ ወዘበልዐ እምኔሁ ሕይወተ ዘለዓለም የሐዩ ።
ጽጌ አስተርአየ እምኔኪ ዘሠናየ መዓዛ ይምዕዝ በኀበ እለ የአምርዎ ውስተ ኲሉ አጽናፈ ዓለም ።
ዘበእንቲአሁ ተነበየ ዳዊት በመዝሙር እንዘ ይብል ከርቤ ወሚዓ ወሰሊክ እምነ አልባስኪ ።
ሰሎሞን አቡኪ ተነበየ ወይቤ ፄና አንፍኪ ከመ ፄና ሰኂን ።
ገነት ዕፁት እኅትየ መርዓት ገነት ዕፁት ዓዘቅት ኅትምት ፍናወ ዚአኪ ገነት ምስለ ፍሬ አቅማሕ ቆዕ ምስለ ናርዶስ ።
ናርዶስ ዘምስለ መጽርይ ቀፂመታት ወቀናንሞስ ምስለ ኲሉ ዕፀወ ሊባኖስ ።
ከርቤ ወዓልው ምስለ ኲሉ መቅድመ ዕፍረታት ።
ነቅዐ ገነት ዐዘቅተ ማየ ሕይወት ዘይውኀዝ እም ሊባኖስ ወልድኪ ሣህሎ ይክፍለነ ሰአሊ ለነ ቅድስት ።
በትረ አሮን እንተ ሠረፀት ዘእንበለ ተክል ወኢሰቀይዋ ማየ በቤተ መቅደስ ወረሰያ ድሉተ ለካህናት ።
ከማሃ አንቲኒ ነበርኪ ውስተ ቤተ መቅደስ በቅድስና ወበንጽሕ ።
ወወፃእኪ እምቤተ መቅደስ በክብር ወበዓቢይ ፍሥሓ ።
ወሠረፀ እምኔኪ ፍሬ ሕይወት ዘበአማን እግዚእነ ወመድኃኒነ ኢየሱስ ክርስቶስ ።
ኦ ቅድስት ዘእንበለ ሩካቤ ረከብኪ ወልደ ።
በከመ ተጠየቂዮ ለመልአክ ወይቤለኪ መንፈስ ቅዱስ ይመጽእ ላዕሌኪ ወኃይለ ልዑል ይጼልለኪ ወልድኪ ሣህሎ ይክፈለነ ሰአሊ ለነ ቅድስት ።
ለኪ ይደሉ ለአግብርትኪ ወለአእማትኪ ትስአሊ ለነ ኀበ ወልድኪ ለእለ አመነ በስመ ወልድኪ ።
ኦ ምልእተ ጸጋ ኦ ሙኃዝ ፍሥሐ ፈድፋዶ ብኪ ግርማ ራእይ ዘየዐቢ እምኪሩቤል እለ ብዙኃት አዕይንቲሆሙ ወሱራፌል እለ ስድስቱ ክነፊሆሙ ።
እልክቱ ይከድኑ ገፆሙ በአርአያ ትእምርተ መስቀል ከመ ይድኃኑ እምእሳት ዘይወፅእ እመለኮት ወልድኪ ።
አንቲሰ ኮንኪ ማኅፈደ ለመለኮት ወኢያውዐየኪ እሳተ መለኮት ።
ፆርኪ ነበልባለ እሳት ወኢያውዐየኪ ነበልባለ መለኮት ።
ተመሰልኪ ዕፀ ጳጦስ ዘርእየ ሙሴ በነደ እሳት ወዕፀታ ኢውዕየ ።
ከማሁ ኢያውዐየኪ እግዚአ ኃይላት ዘኲለንታሁ እሳት ፍጹም አንቲ በአማን ዘኮንኪ ምክሐ ለዘመደ ክርስቲያን ።
ወብኪ ቅሩባነ ኮነ እምድር ለማኅደር ውስተ አርያም ።
በእንተ ተሠግዎቱ ለወልደ አምላክ እምኔኪ ሰአሊት ለነፍሳቲነ ሕይወተ ኦ ጸጋዊተ ምሕረት ።
ለእለ የአምኑ በጸሎታ ሰአሊ ለነ ኀበ እግዚእነ ወመድኃኒነ ኢየሱስ ክርስቶስ ያጽንዐነ በርትዕት ሃይማኖት ውስተ አሚነ ዚአሁ ወዘአቡሁ ወዘቅዱስ መንፈሱ ።
ይጸግወነ ሣህሎ ወምሕረቶ ይሥረይ ኃጢአተነ በብዝኀ ምሕረቱ ።
ስብሐት ለኪ ኦ ወላዲተ እግዚአ ኲሉ አኰቴት ወክብር ለአብ ወወልድ ወመንፈስ ቅዱስ ይእዜኒ ወዘልፈኒ ወለዓለመ ዓለም አሜን ወልድኪ ሣህሎ ይክፍለነ ሰአሊ ለነ ቅድስት ።
ውዳሴሃ ለእግዝእትነ ማርያም ድንግል ወላዲተ አምላክ ዘይትነበብ በዕለተ ሰኑይ ።
ፈቀደ እግዚእ ያግእዞ ለአዳም ኀዙነ ወትኩዘ ልብ ወያግብኦ ኀበ ዘትካት መንበሩ ሰአሊለነ ቅድስት ።
ሠረቀ በሥጋ እምድንግል ዘእንበለ ዘርአ ብእሲ ወአድኅነነ ።
ለሔዋን እንተ አስሐታ ከይሲ ፈትሐ ላዕሌሁ እግዚአብሔር እንዘ ይብል ብሁኀ አበዝኆ ለሕማምኪ ወለፃዕርኪ ሠምረ ልቡ ኀበ ፍቅረ ሰብእ ወአግአዛ ሰአሊ ለነ ቅድስት ።
ኢየሱስ ክርስቶስ ቃል ዘተሰብአ ወኀደረ ላዕሌነ ወርኢነ ስብሐቲሁ ከመ ስብሐት አሐዱ ዋሕድ ለአቡሁ ሠመረ ይሣሃለነ ሰአሊ ለነ ቅድስት ።
ርእየ ኢሳይያስ ነቢይ በመንፈስ ትንቢት ምሥጢሮ ለአማኑኤል ወበ እንተዝ ጸርሐ እንዘ ይብል ሕፃን ተወልደ ለነ ወልድ ተውህበ ለነ ሰአሊ ለነ ቅድስት ።
ተፈሣሕ ወተኀሠይ ኦ ዘመደ እጓለ እመሕያው እስመ አፍቅሮ እግዚአብሔር ለዓለም ወመጠወ ወልዶ ዋሕደ ከመ ይሕየው ኲሉ ዘየአምን ቦቱ እስከ ለዓለም ።
ፈነወ ለነ መዝራዕቶ ልዑለ ሰአሊ ለነ ቅድስት ።
ዘሀሎ ወይሄሉ ዘመጽአ ወካዕበ ይመጽእ ኢየሱስ ክርስቶስ ቃል ዘተሰብአ ዘእንበለ ውላጤ ኮነ ፍጹመ ሰብአ ኢተበዐደ ወኢተፈልጠ በኲሉ ግብሩ ።
ወልድ ዋሕድ አላ አሐዱ ራእይ ወአሐዱ ህላዌ ወአሐዱ መለኮት ዘእግዚአብሔር ቃል ሰአሊ ለነ ቅድስት ።
ተፈሥሒ ኦ ቤተ ልሔም ሀገሮሙ ለነቢያት እስመ በኀቤኪ ተወልደ ክርስቶስ ዳግማይ አዳም ።
ከመ ግብዖ ለአዳም ቀዳሚ ብእሲ እምድር ውስተ ገነት ይስዐር ፍትሓ ሞት ።
ኦ አዳም መሬት አንተ ወትገብእ ውስተ መሬት ።
ኀበ ሀለወተ ብዝኀት ኃጢአት በህየ ትበዝኀ ጸጋ እግዚአብሔር ሰአሊ ለነ ቅድስት ።
ትትፌሣሕ ወትትኀሠይ ኲሉ ነፍስተ ሰብእ ምስለ መላእክት ይሴብሕዎ ለክርስቶስ ንጉሥ ይጸርሑ ወይብሉ ።
ስብሐት ለእግዚአብሔር በሰማያት ወሰላም በምድር ሥምረቱ ለሰብእ ።
እስመ ሰዐረ ዘትካት ወነሠተ ምክሮ ለፀላኢ ወሠጠጠ መጽሐፈ ዕዳሆሙ ለአዳም ወለሔዋን ።
ወረሰዮሙ አግአዝያነ ዘተወልደ ለነ በሀገረ ዳዊት መድኃኒነ ኢየሱስ ክርስቶስ ሰአሊ ለነ ቅድስት ።
ብርሃን ዘበአማን ዘያበርህ ለኲሉ ሰብእ ።
ለእለ ይነብሩ ውስተ ዓለም በእንተ ፍቅረ ሰብእ ።
መጻእከ ውስተ ዓለም ወኲሉ ፍጥረት ተፈሥሐ በምጽአትከ ።
እስመ አድኀንኮ ለአዳም እም ስሕተት ወረሳይካ ለሔዋን አግዓዚተ እምጻዕረ ሞት ።
ወወሀብከነ መንፈስ ልደት ባረክናከ ምስለ መላእክቲከ ሰአሊ ለነ ቅድስት ።
ውዳሴሃ ለእግዝእትነ ማርያም ድንግል ወላዲተ አምላክ ዘይትነበብ በዕለተ ዓርብ ።
ቡርክት አንቲ እምአንስት ወቡሩክ ፍሬ ከከርስኪ ።
ኦ ማርያም ድንግል ወላዲተ አምላክ ዘእንበለ ርኲስ ሠረቀ ለነ እምኔኪ ፀሐየ ጽድቅ ወአቅረበነ ታሕተ ክነፊሁ እስመ ውእቱ ፈጠረነ ሰአሊ ለነ ቅድስት ።
ለኪ ለባሕቲትኪ ኦ እግዝእትነ ወላዲተ አምላክ እመ ብርሃን አንቲ ናዐብየኪ በስብሐት ወበውዳሴ ።
ቡርክት አንቲ ተዐብዪ እምሰማይ ወትከብሪ እምድር ወላዕለ ኲሉ ሕሊናት ።
መኑ ዘይክል ነቢበ ዕበይኪ ወአልቦ ዘይመስል ኪያኪ ኦ ማርያም መላእክት ያዐብዩኪ ወሱራፌል ይሴብሑኪ ።
እስመ ዘይነብር ዲበ ኪሩቤል ወሱራፌል መጽአ ወኀደረ ውስተ ከርሥኪ ።
መፍቀሬ ሰብእ አቅረበነ ኀቤሁ ዘዚአነ ሞተ ነሥአ ወእንቲ አሁ ሕይወተ ወሀበነ ዘሎቱ ክብር ወስብሐት ሰአሊ ለነ ቅድስት ።
ቡርክት አንቲ ማርያም ወቡሩክ ፍሬ ከርሥኪ ኦ ድንግል ወላዲተ አምላክ ምክሖን ለደናግል ዘእምቅድመ ዓለም ህልው ።
ተሰብአ እምኔኪ ብሉየ መዋዕል ወጽአ እምከርሥኪ ሥጋነ ነሥአ ወመንፈሶ ቅዱስ ወሀበነ ወረሰየነ ዕሩያነ ምስሌሁ በብዙኅ ኂሩቱ ።
አንቲ ተዐብዩ እምብዙኃት አንስት እለ ነሥአ ጸጋ ወክብረ ።
ኦ ማርያም ወላዲተ አምላክ ሀገር መንፈሳዊት ዘኀደረ ላዕሌሃ እግዚአብሔር ልዑል ።
እስመ ዘይነብር ዲበ ኪሩቤል ወሱራፌል በእራኂኪ ሐቀፍኪዮ ወዘይሴሲ ለኲሉ ዘሥጋ በብዝኃ ኂሩቱ አኀዘ አጥባተኪ ወጠበወ ሐሊበ ።
ዘውእቱ አምላክነ መድኃኔ ኲሉ ይርዕየነ እስከ ለዓለም ንስግድ ሎቱ ወንሰብሖ እስመ ውእቱ ፈጠረነ ሰአሊ ለነ ቅድስት ።
ማረያም ድንግል ሙዳየ ዕፍረት ነቅዐ ፈልፈለ ማየ ሕይወት ።
ፍሬ ከርሣ አድኀነ ኲሎ ዓለመ ወሰዐረ እምኔነ መርገመ ወገብረ ሰላመ ማእከሌነ በመስቀሉ ።
ወበትንሣኤሁ ቅድስት አግብኦ ለብእሲ ዳግመ ውስተ ገነት ሰአሊ ለነ ቅድስት ።
ማርያም ንጽሕት ድንግል ወላዲተ አምላክ ።
ማእምንት ሰአሊተ ምሕረት ለውሉደ ሰብእ ሰአሊ ለነ ኀበ ክርስቶስ ወልድኪ ይሥረይ ኃጢአተነ ሰአሊ ለነ ቅድስት ።
ማርያም ድንግል ትጸርሕ በቤተ መቅደስ ።
ወትብል የአምር እግዚአብሔር ከመ አልብየ ዘየአምር ባዕድ ወኢምንትኒ ዘእንበለ ድምፀ ቃሉ ለመልአክ ዘአብሠረኒ በክብር ወይቤለኒ ።
ሰላም ለኪ ኦ ቅድስት ድንግል ፆርኪ ዘኢይፀወር አግመርኪ ዘኢይትገመር ወአልቦ ዘያገምሮ ።
ምንትኒ ይበዝኅ ውዳሴኪ ኦ ምልእተ ጸጋ በኲሉ ክብር ።
እስመ ኮንኪ አንቲ ማኅደረ ቃለ አብ አንቲ ውእቱ መንጦላዕት ስፍሕት እንተ ታስተጋብኦሙ ለመሃይምናን ሕዝበ ክርስቲያን ወትሜህሮሙ ሰጊደ ለሥሉስ ማሕየዊ ።
አንቲ ውእቱ ዘፆርኪ ዓምደ እሳት ዘርእየ ሙሴ ዘውእቱ ወልደ እግዚአብሔር መጽአ ወኃደረ ውስተ ከርሥኪ ።
ኮንኪ ታቦቶ ለፈጣሪ ሰማያት ወምድር ፆርኪ በከርሥኪ ተሰዓተ አውራኃ ።
አንቲ ማእምንት ለዘኢያገምርዎ ሰማያት ወምድር ኮንኪ ተንከተመ ለዕርገት ውስተ ሰማይ ብርሃንኪ የዐቢ እምብርሃነ ፀሐይ ።
አንቲ ውእቱ ምሥራቅ ዘወፅአ እምኔኪ ኮከብ ብሩህ ዘነፀረዎ ቅዱሳን በፍሥሐ ወበኀሤት ዘፈትሐ ላዕለ ሔዋን ትለድ በፃዕር ወሕማም ።
አንቲሰ ማርያም ሰማዕኪ ዘይብል ተፈሥሒ ኦ ምልእተ ጸጋ ወለድኪ ለነ ንጉሠ እግዚአ ኲሉ ፍጥረት መጽአ ወአድኀነነ እስመ መሐሪ ውእቱ ወመፍቀሬ ሰብእ ።
በእንተዝ ንዌድሰኪ በከመ ገብርኤል መልአክ እንዘ ንብል ቡርክት አንቲ ማርያም ወቡሩክ ፍሬ ከርሥኪ ።
ተፈሥሒ ኦ ምልእተ ጸጋ እግዚአብሔር ምስሌኪ ሰአሊ ለነ ቅድስት ።
ውዳሴሃ ለእግዝእትነ ማርያም ድንግል ወላዲተ አምላክ ዘይትነበብ በዕለተ ረቡዕ ።
ኲሉ ሠራዊተ ሰማይ ይብሉ ብፅዕት አንቲ ሰማይ ዳግሚት ዲበ ምድር ።
ኆኀተ ምሥራቅ ማርያም ድንግል ከብካብ ንጹሕ ወመርዓ ቅዱስ ።
ነጸረ አብ እምሰማይ ወኢረከበ ዘከማኪ ፈነወ ዋሕዶ ወተሰብአ እምኔኪ ሰአሊ ለነ ቅድስት ።
ኲሉ ትውልድ ያስተበፅዑኪ ለኪ ለባሕቲትኪ ኦ እግዝእትነ ወላዲተ አምላክ ።
ተነበዩ ላዕሌኪ ዐቢያተ ወመንክራት ኦ ሀገረ እግዚአብሔር እስመ ኮንኪ አንቲ ማኅደረ ለፍሡሐን ።
ኲሎሙ ነገሥተ ምድር የሐውሩ በብርሃንኪ ወአሕዛብኒ በፀዳልኪ ።
ኦ ማርያም ኲሉ ትውልድ ያስተበፅዑኪ ወይሰግዱ ለዘተወልደ እምኔኪ ወያዐ ብይዎ ሰአሊ ለነ ቅድስት ።
አንቲ ዘበአማን ደመና እንተ አስተርአይኪ ለነ ማየ ዝናም ።
ትእምርተ ዋሕዱ ረሰየኪ አብ መንፈስ ቅዱስ ኀደረ ላዕሌኪ ወኃይለ ልዑል ጸለለኪ ።
ኦ ማርያም አማን ወለድኪ ቃለ ወልደ አብ ዘይነብር ለዓለም መጽአ ወአድኀነነ እምኃጢአት ።
ዓቢይ ውእቱ ክብር ዘተውህበ ለከ ኦ ገብርኤል መልአክ ዜናዊ ፍሡሐ ገጽ ።
ሰበከ ለነ ልደተ እግዚእ ዘመጽአ ኀቤነ ወአብሠርካ ለማርያም ድንግል ዘእንበለ ርስሐት ።
ወትቤላ ተፈሥሒ ኦ ምልእተ ጸጋ እግዚአብሔር ምስሌኪ ሰአሊ ለነ ቅድስት ።
ረከብኪ ጸጋ መንፈስ ቅዱስ ኀደረ ላዕሌኪ ወኃይለ ልዑል ጸለለኪ ።
ኦ ማርያም አማን ወለድኪ ቅዱስ መድኀኑ ለኲሉ ዓለም መጽአ ወአድኀነነ ሰአሊ ለነ ቅድስት ።
ግብረ ድንግል ይሴብሕ ልሳንነ ዮም ንወድሳ ለማርያም ወላዲተ አምላክ በእንተ ዘተወልደ እምኔሃ በሀገረ ዳዊት እግዚእነ ወመድኀኒነ ኢየሱስ ክርስቶስ ።
ንዑ ኲልክሙ አሕዛብ ናስተብፅዓ ለማርያም እስመ ኮነት እመ ድንግለ ወፅሙረ ።
ተፈሥሒ ኦ ድንግል ንጽሕት እንተ አልባቲ ርኲስ ዘመጽአ ቃለ አብ ወተሰብአ እምኔሃ ።
ተፈሥሒ ኦ ሙዳይ እንተ አልባቲ ነውር ፍጽምት ዘአልባ ርስሐት ።
ተፈሥሒ ኦ ገነት ነባቢት ማኅደሩ ለክርስቶስ ዘኮነ ዳግማይ አዳም በእንተ አዳም ቀዳሚ ብእሲ ።
ተፈሥሒ ኦ ፀዋሪቱ ለዋሕድ ለዘኢትፈልጠ እምኅ ፅነ አቡሁ ።
ተፈሥሒ ኦ ከብካብ ንጹሕ ሥርግው በኲሉ ስነ ስብሐት መጽአ ወተሰብአ እምኔኪ ።
ተፈሥሒ ኦ ዕፀ ጳጦስ እንተ ኢያውዓያ እሳተ መለኮት ።
ተፈሥሒ ኦ አመት ወእም ድንግል ወሰማይ ሰማያዌ እንተ ፆረት በሥጋ ።
ዘይፄዐን ዲበ ኪሩቤል ወበእንተዝ ንትፈሣሕ ወንዘምር ምስለ መላዕክት ቅዱሳን በፍሥሐ ወበኃሤት ወንበል ።
ስብሐት ለእግዚአብሔር በሰማያት ወሰላም በምድር ሥምረቱ ለሰብእ እስመ ኪያኪ ሠምረ ዘሎቱ ክብር ወስብሐት ሰአሊ ለነ ቅድስት ።
የዐቢ ክብራ ለማርያም እምኲሎሙ ቅዱሳን ።
እስመ ድልወ ኮነት ለተወክፎ ቃለ አብ ዘይፈርህዎ መላእክት ወየአኲትዎ ትጉሃን በሰማያት ዖረቶ ማርያም ድንግል በከርሣ ።
ይእቲ ተዐቢ እምኪሩቤል ወትፈድፍድ እም ሱራፌል ።
እስመ ኮነት ታቦተ ለአሐዱ ዘእምቅድስት ሥላሴ ።
ዛቲ ይእቲ ኢየሩሳሌም ሀገሮሙ ለነቢያት ወማኅደረ ፍሥሐሆሙ ለኲሎሙ ቅዱሳን ።
ሕዝብ ዘይነብር ውስተ ጽልመት ወጽላሎተ ሞት ብርሃን ዐቢይ ሠረቀ ላዕሌሆሙ ።
እግዚአብሔር ዘየዐርፍ በቅዱሳኒሁ ተሰብአ እምድንግል ለመድኀኒተ ዚአነ ።
ንዑ ርእዩ ዘንተ መንክረ ወዘምሮ ዘምሩ በእንተ ምሥጢር ዘተከሥተ ለነ ።
እስመ ዘኢይሰባእ ተሰብአ ቃል ተደመረ ወዘአልቦ መዋዕል ኮነ ሎቱ መዋዕል ዘኢይትዐወቅ ተከሥተ ወዘኢይትረአይ ተርእየ ።
ወልደ እግዚአብሔር ሕያው ጥዩቀ ኮነ ሰብአ ኢየሱስ ክርስቶስ ዘትማልም ወዮም ወክመ ውእቱ እስከ ለዓለም ።
አሐዱ ህላዌ ሎቱ ንስግድ ወንሰብሕ ሰአሊ ለነ ቅድስት ።
ሕዝቅኤል ነቢይ ኮነ ስምዐ በእንቲአሃ ወይቤ ።
ርኢኩ ኆኅተ በምሥራቅ ኅቱም በዐቢይ መንክር ማኅተም አልቦ ዘቦአ ዘእንበለ እግዚአ ኃያላን ቦአ ውስቴታ ወወጽአ ሰአሊ ለነ ቅድስት ።
ኆኅትስ ድንግል ይእቲ እንተ ወለደት ለነ መድኅነ እምድኅረ ወለደት ኪያሁ ነበረት በድንግልና ከመ ትካት ።
ቡሩክ ውእቱ ፍሬ ከርሥኪ ኦ ወላዲተ እግዚእ ዘመጽአ ወአድኃነነ እምእደ ጸላኢ ዘአልቦ ምሕረት ።
አንቲ ፍጽምት ወቡርክት ረከብኪ ሞገስ በኀበ ንጉሠ ስብሐት አምላክ ዘበማን ለኪ ይደሉ ዕበይ ወክብር እምኲሎሙ እለ ይነብሩ ዲበ ምድር ።
ቃለ አብ መጽአ ወተሰብአ እምኔኪ ወአንሶሰወ ምስለ ሰብእ እስመ መሐሪ ውእቱ ወመፍቀሬ ሰብእ አድኃነ ነፍሳቲነ በምጽአቱ ቅዱስ ሰአሊ ለነ ቅድስት ።
ውዳሴሃ ለእግዝእትነ ማርያም ድንግል ወላዲተ አምላክ ዘይትነበብ በዕለተ ቀዳሚት ሰንበት ።
ንጽሕት ወብርህት ወቅድስት በኲሉ እንተ ሐቀፈቶ ለእግዚእ በእራኃ ወኲሉ ፍጥረት ይትፌሥሑ ምስሌሃ እንዘ ይጸርሑ ወይብሉ ሰአሊ ለነ ቅድስት ።
ተፈሥሒ ኦ ምልእተ ጸጋ ።
ተፈሥሒ እስመ ረከብኪ ሞገስ ።
ተፈሥሒ እግዚአብሔር ምስሌኪ ።
ናስተበጽዕ ዕበየኪ ኦ ግርምት ድንግል ።
ወንፌኑ ለኪ ፍስሐ ምስለ ገብርኤል መልአክ እስመ እምፍሬ ከርሥኪ ኮነ መድኀኒተ ዘመድነ ወአቅረበነ ኀበ እግዚአብሔር አቡሁ ሰአሊ ለነ ቅድስት ።
ከመ ከብካብ ዘአልቦ ጥልቀት መንፈስ ቅዱስ ኀደረ ላዕሌኪ ወኃይለ ልዑል ጸለለኪ ።
ኦ ማርያም አማን ወለድኪ ቃለ ወልደ አብ ዘይነብር ለዓለም መጽአ ወአድኀነነ እምኃጢአት ሰአሊ ለነ ቅድስት ።
አንቲ ውእቱ ዘመድ ዘእምሥርወ ዳዊት ወለደኪ ለነ በሥጋ መድኃኒነ ኢየሱስ ክርስቶስ ።
ዋሕድ ቃል ዘእምአብ ዘእምቅድመ ዓለም ህልው ኀብአ ርእሶ ወነሥአ እምኔኪ አርአያ ገብር ሰአሊ ለነ ቅድስት ።
ኮንኪ ዳግሚተ ሰማይ ዲበ ምድር ኦ ወላዲተ አምላክ ዘእንበለ ርኲስ ።
ሠረቀ ለነ እምኔኪ ፀሐየ ጽድቅ ወወለድኪዮ በከመ ትንቢተ ነቢያት ዘእንበለ ዘርእ ወኢሙስና ሰአሊ ለነ ቅድስት ።
አንቲ ውእቱ ደብተራ እንተ ተሰመይኪ ቅድስተ ቅዱሳን ወውስቴታ ታቦት በወርቅ ልቡጥ እም ኲለሄ ወውስቴታ ።
ጽላተ ኪዳን መሶበ ወርቅ እንተ መና ኅቡእ ዘውእቱ ወልደ እግዚአብሔር መጽአ ወኀደረ ኀበ ማርያም ድንግል ።
ዘእንበለ ርኲስ ተሰብአ እምኔሃ ቃለ አብ ወወለደቶ ውስተ ዓለም ለንጉሠ ስብሐት መጽአ ወአድኀነነ ።
ትትፌሳሕ ገነት እመ በግዕ ነባቢ ወልደ አብ ዘይነብር ለዓለም መጽአ ወአድኀነነ እምኃጢአት ሰአሊ ለነ ቅድስት ።
ተሰመይኪ እመ ለክርስቶስ ንጉሥ እምድኅረ ወለድኪ ኪያሁ ነበርኪ በድንግልና በመንክር ምሥጢር ወለድኪዮ ለአማኑኤል ወበእንተዝ ዐቀበኪ እንበለ ሙስና ሰአሊ ለነ ቅድስት ።
አንቲ ውእቱ ሰዋሰው ዘርእየ ያዕቆብ እግዚአብሔር ላዕሌሁ ።
እስመ ፆርኪ በከርሥኪ ኅቱም ዘኢይትዓወቅ እምኲለሄ ።
ኮንኪ ለነ ሰአሊተ ኀበ እግዚእነ ኢየሱስ ክርስቶስ ዘተሰብአ እምኔኪ በእንተ መድኃኒትነ ሰአሊ ለነ ቅድስት ።
ናሁ እግዚእ ወፅአ እምኔኪ ኦ ቡርክት ጽርሕ ንጽሕት ያድኅን ኲሎ ዓለመ ዘፈጠረ በዕበየ ሣህሉ ።
ንሰብሖ ወንወድሶ እስመ ውእቱ ኄር ወመፍቀሬ ሰብእ ሰአሊ ለነ ቅድስት ።
ተፈሥሒ ኦ ምልእተ ጸጋ ድንግል ዘእንበለ ርኲስ ።
ልሕኲት ንጽሕት ክብረ ኲሉ ዓለም ብርሃን ዘኢትጠፍእ መቅደስ ዘኢትትነሠት በትረ ሃይማኖት ዘኢትጸንን ምስማኮሙ ለቅዱሳን ።
ሰአሊ ለነ ኀበ ወልድኪ ኄር መድኀኒነ ይምሐረነ ወይሣሃለነ ይሥረይ ኃጢአተነ ሰአሊ ለነ ቅድስት ።
ውዳሴሃ ለእግዝእትነ ማርያም ድንግል ወላዲተ አምላክ ዘይትነበብ በዕለተ ሐሙስ ።
ዕፀ ርእየ ሙሴ በነደ እሳት ውስተ ገዳም ወአዕፁቂሃ ኢትውዒ ትመስል ማርያም ድንግል ዘእንበለ ርኲስ ።
ተሰብአ እምኔሃ ቃለ አብ ወኢያውዐያ እሳተ መለኮቱ ለድንግል እምድኅረ ወለደቶ ድንግልናሃ ተረክበ ወመለኮቱ ኢተወለጠ ።
ኮነ ወልደ እጓለ እምሕያው አምላክ ዘበአማን መጽአ ወአድኃነነ ሰአሊ ለነ ቅድስት ።
ናዐብየኪ ኲልነ ኦ እግዝእትነ ወላዲተ አምላክ እስመ ሣህለኪ ይኩን ላዕለ ኲልነ ።
ትምክሕተ ኲልነ ድንግል ማርያም ወላዲተ አምላክ ዘበእንቲአሃ ተስዕረ ዘቀዳሚ መርገም እንተ ኀደረት ዲበ ዘመድነ በዕልወት ዘገብረት ብእሲት በልዐት እምዕፀ ።
በእንተ ሔዋን ተዐፅወ ኆኅተ ገነት ።
ወበእንተ ማርያም ድንግል ተርኅወ ለነ ።
ዳግመ ከፈለነ ንብላዕ እምዕፀ ሕይወት ዘውእቱ ሥጋሁ ለክርስቶስ ወደሙ ክቡር በእንተ ፍቅረ ዚአነ መጽአ ወአድኀነነ ።
አይ ልቡና ወአይ ነቢበ ወአይ ሰሚዕ ዘይክል አእምሮ ዝንቱ ምሥጢር ።
መንክራተ ዘይትነበብ ላዕሌሃ እግዚአብሔር መፍቀሬ ሰብእ አሐዱ ውእቱ ባሕቲቱ ።
ቃለ አብ ዘሀሎ እምቅድመ ዓለም በመለኮቱ እንበለ ሙስና እም አሐዱ አብ መጽአ ወተሰብአ ወልድ ዋሕድ እምቅድስት እሙ እምድኅረ ወለደቶ ኢማሰነ ድንግልናሃ ።
ወበእንተዝ ግህደ ኮነት ከመ ወላዲተ አምላክ ይእቲ ።
ኦ ዕሙቅ ብዕለ ጥበቡ ለእግዚአብሔር ከርሥ ዘፈትሐ ላዕሌሃ ትለድ በፃዕር ወሕማም ወኀዘነ ልብ ።
ወኮነት ፈልፈለ ሕይወት ወወለደት ዘእንበለ ዘርአ ብእሲ ዘይስዕር መርገመ እምዘመድነ ።
ወበእንተዝ ንሰብሖ እንዘ ንብል ስብሐት ለከ ኦ መፍቀሬ ሰብእ ኄር ወመድኃኔ ነፍሳቲነ ሰአሊ ለነ ቅድስት ።
ኦዝ መንክር ወዕፁብ ኃይለ ከርሣ ለድንግል ወላዲተ አምላክ ዘእንበለ ዘርእ ።
ስምዐ ኮነ መልአክ ዘአስተርአዮ ለዮሴፍ እንዘይብል ከመዝ እስመ ዘይትወለድ እምኔሃ እመንፈስ ቅዱስ ቃለ እግዚአብሔር ውእቱ ።
ተሰብአ ዘእንበለ ውላጤ ወለደቶ ማርያም ምክዕቢተ ዝንቱ ፍሥሐ ወይቤ ትውልዲ ወልደ ወይሰመይ አማኑኤል ዘበ ትርጓሜሁ እግዚአብሔር ምስሌነ ።
ወዓዲ ይሰመይ ኢየሱስሃ ዘያድኅኖሙ ለሕዝቡ እምኃጢአቶሙ ያድኅነነ በኃይሉ ወይሥረይ ኃጢአተነ ።
እስመ ጥዩቀ አእመርናሁ ከመ አምላክ ውእቱ ዘኮነ ሰብአ ሎቱ ስብሐት እስከ ለዓለም ።
ኦዝ መንክር ልደተ አምላክ እማርያም እምቅድስት ድንግል አግረመቶ ለቃል ኢቀደም ዘርእ ለልደቱ ወኢአማሰነ በልደቱ ድንግልናሃ ።
እምኀበ አብ ወፅአ ቃል ዘእንበለ ድካም ወእም ድንግል ተወልደ ዘእንበለ ሕማም ።
ሎቱ ሰገዱ ሰብአ ሰገል አምጽኡ ዕጣነ ከመ አምላክ ውእቱ ወርቀ እስመ ንጉሥ ውእቱ ወከርቤ ዘይትወሀብ ለሞቱ ማሕየዊ በእንቲአነ ተወክፈ በፈቃዱ ።
አሐዱ ውእቱ ባሕቲቱ ኄር ወመፍቀሬ ሰብእ ሰአሊ ለነ ቅድስት ።
ኦዝ መንክር ነሥአ አሐዱ ዐፅመ እምገቦሁ ለአዳም ።
ወለሐኰ እምኔሁ ብእሲተ ወኲሎ ፍጥረተ እጓለ እመሕያው ተውህበበ እግዚእ ቃለ አብ ተሰብአ እምቅድስት ድንግል ወተሰምየ አማኑኤል ።
ወበእንተዝ ንስአል ኀቤሃ ኲሎ ጊዜ ከመ ታስተሥሪ በእንቲአነ ኀበ ፍቁር ወልዳ ኄርት ይእቲ በኀበ ኲሎሙ ቅዱሳን ወሊቃነ ጳጳሳት ።
እስመ አምጽአት ሎሙ ዘኪያሁ ይጸንሑ ወለነቢያትኒ አምጽአት ሎሙ ለዘበእንቲአሁ ተነበዩ ወለሐዋርያትኒ ወለደት ሎሙ ዘሰበኩ በስሙ ውስተ ኲሉ አጽናፈ ዓለም ።
ለሰማዕት ወለመሃይምናን ወጽአ እምኔሃ ዘተጋድሉ በእንቲአሁ ኢየሱስ ክርስቶስ ብዕለ ጸጋ ጥበቡ ዘኢይትዐመቅ ንኀሥሥ ዕበየ ሣህሉ እስመ መጽአ ወአድኀነነ ሰአሊ ለነ ቅድስት ።
መሐለ እግዚአብሔር ለዳዊት በጽድቅ ወኢይኔስሕ እስመ እምፍሬ ከርስከ አነብር ዲበ መንበርከ ።
ወሶበ ተወክፎ ውእቱ ጻድቅ ከመ እምኔሁ ይትወለድ ክርስቶስ በሥጋ ፈቀደ ይኀሥሥ ወይርከብ ማኅደሮ ለእግዚአብሔር ቃል ወፈጸመ ዘንተ በዐቢይ ትጋህ ።
ወእምዝ ጸርሐ በመንፈስ ወይቤ ናሁ ሰማዕናሁ በኤፍራታ ወማኅደሮ ለአምላከ ያዕቆብ ።
እንተ ይእቲ ቤተልሔም ዘኀረያ አማኑኤል ይትወለድ ውስቴታ በሥጋ ለመድኃኒተ ዚአነ ።
ካዕበ ይቤላ ካልእ እምነቢያት ወአንቲነ ቤተልሔም ምድረ ኤፍራታ ኢትቴሐቲ እምነገሥተ ይሁዳ ።
እስመ እምኔኪ ይወጽእ ንጉሥ ዘይርዕዮሙ ለሕዝብየ እስራኤል ።
ኦዝ ነገር ለእሉ እለ ተነበዩ ዘበአሐዱ መንፈስ በእንተ ክርስቶስ ሎቱ ስብሐት ምስለ ኄር አቡሁ ወመንፈስ ቅዱስ እምይእዜ ወእስከ ለዓለም ሰአሊ ለነ ቅድስት ።
ዳዊት ዘነግሠ ለእስራኤል አመ ይትነሥኡ ላዕሌሁ ዕልዋን ፈተወ ይስተይ ማየ እም ዓዘቅተ ቤተልሔም ።
ፍጡነ ተንሥኡ መላሕቅተ ሐራሁ ወተቃተሉ በውስተ ትዕይንተ ዕልዋን ወአምጽኡ ሎቱ ውእተ ማየ ዘፈተወ ይስተይ ።
ወሶበ ርእየ ውእቱ ጻድቅ ከመ አጥብዑ ወመጠው ነፍሶሙ ለቀትል በእንቲአሁ ከዐወ ውእተ ማየ ወኢሰትየ እምኔሁ ።
ወእምዝ ተኆለቄ ሎቱ ጽድቅ እስከ ለዓለም ።
አማን መነኑ ሰማዕት ጣዕማ ለዛ ዓለም ወከዓው ደሞሙ በእንተ እግዚአብሔር ወተዐገሡ ሞተ መሪረ በእንተ መንግሥተ ሰማያት ።
ተሣሃለነ በከመ ዕበየ ሣህልከ ሰአሊ ለነ ቅድስት ።
አሐዱ ዘእምቅድስት ሥላሴ ርእዮ ትሕትናነ አጽነነ ሰማየ ሰማያት መጽአ ወኀደረ ውስተ ከርሠ ድንግል ።
ወኮነ ሰብአ ከማነ ዘእንበለ ኃጢአት ባሕቲታ ወተወልደ በቤተልሔም በከመ ሰበኩ ነቢያት አድኃነነ ወቤ ዘወነ ወረሰየነ ሕዝበ ዚአሁ ሰአሊ ለነ ቅድስት ።
ውዳሴሃ ለእግዝእትነ ማርያም ድንግል ወላዲተ አምላክ ዘይትነበብ በዕለተ ሠሉስ ።
አክሊለ ምክሕነ ወቀዳሚተ መድኃኒትነ ወመሠረተ ንጽሕነ ኮነ በማርያም ድንግል እንተ ወለደት ለነ ዘእግዚአብሔር ቃለ ።
ዘኮነ ሰብአ በእንተ መድኃኒትነ እምድኅረ ኮነ ሰብአ ጥዩቀ አምላክ ፍጹም ውእቱ ።
ወበእንተዝ ወለደቶ እንዘ ድንግል ይእቲ መንክር ኃይለ ወሊዶታ ዘኢይትነገር ሰአሊ ለነ ቅድስት ።
እስመ በፈቃደ ወበሥምረተ አቡሁ ወመንፈስ ቅዱስ መጽአ ወአድኅነነ ።
ዓቢይ ውእቱ ስብሐተ ድንግልናኪ ኦ ማርያም ድንግል ፍጽምት ረከብኪ ሞገሰ እግዚአብሔር ምስሌኪ ።
አንቲ ውእቱ ሰዋሰው ዘርእየ ያዕቆብ እምድር ዘይበጽሕ እስከ ሰማይ ወመላዕክት እግዚአብሔር የዐርጉ ወይርዱ ውስቴታ ሰአሊ ለነ ቅድስት ።
አንቲ ውእቱ ዕፅ ዘርእየ ሙሴ በነደ እሳት ወኢትውዒ ዘውእቱ ወልደ እግዚአብሔር መጽአ ወኀደረ ውስተ ከርሥኪ ወእሳተ መለኮቱ ኢያ ውዓየ ሥጋኪ ሰአሊ ለነ ቅድስት ።
አንቲ ውእቱ ገራህት ዘኢትዘርአ ውስቴታ ዘርእ ወጽአ እምኔኪ ፍሬ ህይወት ።
አንቲ ውእቱ መዝገብ ዘተሣየጠ ዮሴፍ ወረከበ በውስቴታ ባሕርየ ዕንቈ ክቡረ ።
ዘውእቱ መድኃኒነ ኢየሱስ ክርስቶስ ተፀወረ በከርሥኪ ወወለድኪዮ ውስተ ዓለም ሰአሊ ለነ ቅድስት ።
ተፈሥሒ ኦ ወላዲተ እግዚእ ኃሤቶሙ ለመላእክት ።
ተፈሥሒ ኦ ንጽሕት ዜናሆሙ ለነቢያት ።
ተፈሥሒ እስመ ረከብኪ ሞገስ እግዚአብሔር ምስሌኪ ።
ተፈሥሒ እስመ ተወከፍኪ ቃሎ ለመልአክ ፍሥሐ ኲሉ ዓለም ።
ተፈሥሒ ኦ ወላዲተ ፈጣሬ ኲሉ ዓለም ሰአሊ ለነ ቅድስት ።
ተፈሥሒ እስመ ድልወ ተሰመይኪ ኦ ወላዲተ አምላክ ።
ተፈሥሒ ኦ መድኃኒታ ለሔዋን ።
ተፈሥሒ እንተ አጥበውኪ ሐሊበ ለዘይሴስዮ ለኲሉ ፍጥረት ።
ተፈሥሒ ኦ ቅድስት እሞሙ ለለኲሎሙ ሕያዋን ናንቀዐዱ ኀቤኪ ትስአሊ በእንቲአነ ሰአሊ ለነ ቅድስት ።
ኦ ድንግል ኦ ቅድስት ኦ ወላዲተ እግዚእ እስመ ወለደኪ ለነ ንጉሠ መንክር ምሥጢር ኀደረ ላዕሌኪ ለመድኃኒተ ዚአነ ።
ናርምም እስመ ኢንክል ፈጽሞ ጥንቁቀ ነጊረ በእንተ ዕበዩ ለውእቱ ገባሬ ሠናይት በብዙኅ መንክር ራእይ ሰአሊ ለነ ቅድስት ።
ቃለ አብ ሕያው ዘወረደ ውስተ ደብረ ሲና ወወሀበ ሕገ ለሙሴ ወከደነ ርእስ ደብር በጊሜ ወጢስ በጽልመት ወነፋስ ።
ወበድምፀ ቃለ አቅርንት ይጌሥፅ ለእለ ይቀውሙ በፍርሃት ሰአሊ ለነ ቅድስት ።
ውእቱኬ ዘወረደ ኀቤኪ ኦ ደብር ነባቢት በትሕትና መፍቀሬ ሰብእ ተሰበአ እምኔኪ ዘእንበለ ውላጤ ።
ፍጹመ ሥጋ ነባቢ ዘከማነ በመንፈስ ጥበብ አምላክ ኀደረ ላዕሌሃ ኮነ ፍጹመ ሰብአ ።
ከመ ያድኅኖ ወይሥረይ ኃጢአቶ ለአዳም ወያንብሮ ውስተ ሰማያት ።
ወያግብኦ ኀበ ዘትካት መንበሩ በዕበየ ሣህሉ ወምሕረቱ ሰአሊ ለነ ቅድስት ።
ዕቢያ ለድንግል ኢይትከሃል ለተነግሮ ።
እስመ እግዚእ ኀረያ መጽአ ወኀደረ ላዕሌሃ ዘየኀደር ውስተ ብርሃን ኀበ አልቦ ዘይቀርቦ ።
ተፀወረ በከርሣ ተሰዓተ አውራኃ ዘኢይትረይ ወዘ ኢይትዐወቅ ወለደቶ ማርያም እንዘ ድንግል ይእቲ ሰአሊ ለነ ቅድስት ።
ዘውእቱ እብን ዘርእየ ዳንኤል ነቢይ ዘተበትከ እምደብር ነዋኅ ዘእንበለ እድ ።
ዘውእቱ ቃል ዘወጽአ እምኀበ አብ መጽአ ወተሰብአ እም ድንግል ዘእንበለ ዘርአ ብእሲ ወአድ ኀነነ ሰአሊ ለነ ቅድስት ።
ኮንኪ ዓፅቀ ንጹሐ ወሙዳየ አሚን ።
ርትዕት ሃይማኖቶሙ ለቅዱሳን አበዊነ ።
ኦ ንጽሕት ወላዲተ አምላክ ድንግል ኅትምት ወለደኪ ለነ ቃለ አብ ኢየሱስ ክርስቶስ መጽአ ለመድኃኒትነ ሰአሊ ለነ ቅድስት ።
አንቲ እሙ ለብርሃን ክብርት ወላዲተ እግዚእ እንተ ፆርኪዮ ለቃል ዘኢይትረአይ ።
እምድኅረ ወለድኪ ኪያሁ ነበርኪ በድንግልና በስብሐት ወበባርኮት ያዐብዩኪ ሰአሊ ለነ ቅድስት ።
አይ ልሳን ዘይክል ነቢበ ዘይት ነገር በእንቲአኪ ኦ ድንግል ንጽሕት እሙ ለቃለ አብ ።
ኮንኪ መንበሮ ለንጉሥ ለዘይፀውርዎ ኪሩቤል ናስተበፅዐኪ ኦ ቡርክት ።
ወንዘክር ስመኪ በኲሉ ትውልደ ትውልድ ኦ ርግብ ሠናይት እሙ ለእግዚእነ ኢየሱስ ክርስቶስ ሰአሊ ለነ ቅድስት ።
ተፈሥሒ ኦ ማርያም እም ወአመት ።
እስመ ለዘውስተ ሕፅንኪ ይሴብሕዎ መላእክት ወኪሩቤል ይሰግዱ ሎቱ በፍርሃት ወሱራፌል ዘእንበለ ጽርዓት ይሰፍሑ ክነፊሆሙ ወይብሉ ።
ዝንቱ ውእቱ ንጉሠ ስብሐት መጽአ ይሥረይ ኃጢአተ በዕበየ ሣህሉ ሰአሊ ለነ ቅድስት ።
ይዌድስዋ መላእክት ለማርያም በውስተ ውሣጤ መንጦላዕት ።
ወይብልዋ በሐኪ ማርያም ሐዳስዩ ጣዕዋ ።
ይቤላ መልአክ ለማርያም ተወከፊዮ ለቃል ኀቤኪ ይመጽእ ወበማኅፀነ ዚአኪ የኀድር ።
እፎ ቤተ ነዳይ ኀደረ ከመ ምስኪን እምሰማያት ወረደ ላዕሌሃ ፈቲዎ ሥነ ዚአሃ ወተወልደ እምኔሃ ።
ወበሳድስ ወርኀ ተፈነወ ገብርኤል መልአክ እምኀበ እግዚአብሔር ኀበ አሐቲ ሀገር ዘገሊላ እንተ ስማ ናዝሬት ።
ኀበ ድንግል እንተ ተፍኅረት ለብእሲ ዘስሙ ዮሴፍ ዘእምቤተ ዳዊት ወስማ ለይእቲ ድንግል ማርያም ።
ቦአ መልአክ ኀቤሃ ወይቤላ ተፈሥሒ ፍሥሕት ኦ ምልእተ ጸጋ እግዚአብሔር ምስሌኪ ቡርክት አንቲ እምአንስት ።
ወርእያ ደንገፀት እምቃሉ ወሐለየት ወትቤ እፎኑ ከመዝኑ እንጋ እምኃ ይትአምኁ ።
ወይቤላ መልአክ ኢትፍርሂ ማርያም እስመ ረከብኪ ሞገሰ በኀበ እግዚአብሔር ወናሁ ትፀንሲ ወትወልዲ ወልደ ወትሰምይዮ ስሞ ኢየሱስ ።
ውእቱ ዐቢይ ወይሰመይ ወልደ እግዚአብሔር ልዑል ።
ወይሁቦ እግዚአብሔር አምላክ መንበረ ዳዊት አቡሁ ወይነግሥ ለቤተ ያዕቆብ ለዓለም ወአልቦ ማኀለቅት ለመንግሥቱ ።
ትቤሎ ማርያም ለመልአክ እፎኑ ይከውነኒ ዝንቱ እንዘ ኢየአምር ብእሴ እፎኑ ይከውነኒ ።
አውሥአ መልአክ ወይቤላ መንፈሰ እግዚአብሔር ቅዱስ ይመጽእ ላዕሌኪ ወኀይለ ልዑል ይጼልለኪ ።
ዘኒ ይትወለድ እምኔኪ ቅዱስ ውእቱ ወይሰመይ ወልደ እግዚአብሔር ልዑል ።
ወናሁ ኤልሳቤጥኒ እንተ እምአዝማድኪ ይእቲኒ ፀንሰት ወረከበት ወልደ በልኅቃቲሃ ወበርስዓቲሃ ።
ወናሁ ሳድስ ዝንቱ ወርኀ ለእንተ ይብልዋ መካን እስመ አልቦ ነገር ዘይሰአኖ ለእግዚአብሔር ።
ትቤሎ ማርያም ለመልአክ ነየ አመቱ ለእግዚአ ኲሉ ነየ አመቱ ይኩነኒ በከመ ትቤለኒ ።
ይቤላ መልአክ ሰላም ለኪ ይቤላ ገብርኤል ሰላም ለኪ ።
ወላዲተ አምላክ ሰላም ለኪ ማርያም ንጽህት ሰላም ለኪ ።
ማርያም ብፅዕት ሰላም ለኪ ማርያም ቡርክት ሰላም ለኪ ።
ማርያም ውድስት ሰላም ለኪ ማኅደረ መለኮት ሰላም ለኪ ።
ማርያም ድንግል ሰላም ለኪ ማርያም ቅድስት ሰላም ለኪ ።
ማርያም ፍሥሕት ሰላም ለኪ ማርያም ሥርጉት ሰላም ለኪ ።
ደብተራ ፍጽምት ሰላም ለኪ ።
እኅተ መላእክት ሰላም ለኪ ወእመ ኲሉ ሕዝብ ሰላም ለኪ ።
እግዝእትነ ማርያም ሰላም ለኪ ሰላማዊት ሰላም ለኪ ።
ቀደሰኪ ለማኅደሩ ልዑል ሰላም ለኪ ።
ወገበዋቲሃኒ በሐመልማለ ወርቅ ሰላም ለኪ ።
በአልባሰ ወርቅ ዑፅፍት ወኊብርት ሰላም ለኪ ።
ክነፈ ርግብ በብሩር ዘግቡር ሰላም ለኪ ።
ኆኅተ ምሥራቅ ወእሙ ለብርሃን ሰላም ለኪ ።
ትበርሂ እምፀሐይ ወትትሌዐሊ እምአድባር ሰላም ለኪ ማርያም ኅሪት ወክብርት ሰላም ለኪ ።
ሰአሊ ለነ ኀበ እግዚእነ ወመድኀኒነ ኢየሱስ ክርስቶስ ከመ ያድኅነነ አመ ይመጽእ በስብሐተ አቡሁ ምስለ መላእክቲሁ ቅዱሳን ።
አመ ያቀውም አባግዐ በየማኑ ወአጣሌ በጸጋሙ ያቁመነ በየማኑ ምስለ እስጢፋኖስ ሰማዕት ወዮሐንስ መጥምቅ ።
ወምስለ ኲሎሙ ቅዱሳን ወሰማዕት ለዓለመ ዓለም አሜን ።
ውዳሴሃ ለእግዝእትነ ማርያም ድንግል ወላዲተ አምላክ ዘይትነበብ በዕለተ ሰንበተ ክርስቲያን ቅድስት ።
ተሰመይኪ ፍቅርተ ኦ ቡርክት እምአንስት ።
አንቲ ውስቱ ዳግሚት ቀመር እንተ ትሰመይ ቅድስተ ቅዱሳን ወውስቴታ ጽላተ ኪዳን ዓሠርቱቃላት እለ ተጽሕፋ በአፃብዒሁ ለእግዚአብሔር ።
ቀዲሙ ዜነወነ በየውጣ እንተ ይእቲ ቀዳሜ ስሙ ለመድኃኒነ ኢየሱስ ክርስቶስ ዘተሰብአ እምኔኪ ዘእንበለ ውላጤ ።
ወኮነ ዓራቄ ለሐዲስ ኪዳን በውኂዘ ደሙ ቅዱስ አንጽሖሙ ለመሃይምናን ወለሕዝብ ንጹሐን ሰአሊ ለነ ቅድስት ።
ወበእንተዝ ናዐብየኪ ኲልነ ኦ እግዝእትነ ወላዲተ አምላክ ንጽሕት ኲሎ ጊዜ ።
ንስእል ወናንቀዐዱ ኀቤኪ ከመ ንርከብ ሣህለ በኀበ መፍቀሬ ሰብእ ።
ታቦት በወርቅ ልቡጥ እምኲለሄ ዘግቡር እምዕፅ ዘኢይነቅዝ ይትሜሰል ለነ ዘእግዚአብሔር ቃለ ።
ዘኮነ ሰብአ ዘእንበለ ፍልጠት ወኢውላጤ መለኮት ንጹሕ ዘአልቦ ሙስና ዘዕሩይ ምስለ አብ ።
ወቦቱ አብሠራ ለንጽሕት ዘእንበለ ዘርእ ኮነ ከማነ በኪነ ጥበቡ ቅዱስ ዘተሰብአ እምኔኪ ዘእንበለ ርኲስ ደመረ መለኮቶ ሰአሊ ለነ ቅድስት ።
መቅደስ ዘይኬልልዋ ኪሩቤል እለ ሥዑላን በሥዕለ እግዚአብሔር ቃል ዘተሰብአ እምኔኪ ።
ኦ ንጽሕት ዘእንበለ ውላጤ ኮነ ሠራዬ ኃጢአትነ ወደምሳሴ አበሳነ ሰአሊ ለነ ቅድስት ።
አንቲ ውእቱ መሶበ ወርቅ ንጹሕ እንተ ውስቴታ መና ኅቡእ ኅብስት ዘወረደ እምሰማያት ወሃቤ ሕይወት ለኲሉ ዓለም ሰአሊ ለነ ቅድስት ።
አንቲ ውእቱ ተቅዋም ዘወርቅ እንተ ፆርኪ ማኅቶተ ፀዳል ኲሎ ጊዜ ።
ዘውእቱ ብርሃኑ ለዓለም ብርሃን ዘእምብርሃን ዘአልቦ ጥንት አምላክ ዘእምአምላክ ዘበአማን ዘተሰብአ እምኔኪ ዘእንበለ ውላጤ ወበምጽአቱ አብርሃ ላዕሌነ ።
ለእለ ንነብር ውስተ ጽልመት ወጽላሎተ ሞት ወአርትዐ እገሪነ ውስተ ፍኖተ ሰላም በምስጢረ ጥበቡ ቅዱስ ሰአሊ ለነ ቅድስት ።
አንቲ ውእቱ ማዕጠንት ዘወርቅ እንተ ፆርኪ ፍሕመ እሳት ።
ቡሩክ ዘነሥአ እመቅደስ ዘይሠሪ ኃጢአተ ወይደመስስ ጌጋየ ።
ዝ ውእቱ ዘእግዚአብሔር ቃል ዘተሰብአ እምኔኪ ዘአዕረገ ለአቡሁ ርእሶ ዕጣነ ወመሥዋዕተ ሥሙረ ሰአሊ ለነ ቅድስት ።
ተፈሥሒ ኦ ማርያም ርግብ ሠናይት ዘወለድኪ ለነ ዘእግዚአብሔር ቃለ አንቲ ውእቱ ጽጌ መዓዛ ሠናይ እንተ ሠረፀት እምሥርወ እሴይ ሰአሊ ለነ ቅድስት ።
በትረ አሮን እንተ ሠርፀት ዘእንበለ ተክል ወኢሰቀይዋ ማየ ከማሃ አንቲኒ ኦ ወላዲተ ክርስቶስ አምላክነ ዘበአማን ዘእንበለ ዘርእ መጽአ ወአድኅነነ ሰአሊ ለነ ቅድስት ።
ለኪ ይደሉ ዘእምኲሎሙ ቅዱሳን ትሰአሊ ለነ ኦ ምልእተ ጸጋ ።
አንቲ ተዐብዪ እምሊቃነ ጳጳሳት ወፈድፋደ ትከብሪ እምነቢያት ብኪ ግርማ ራእይ ዘየዐቢ እምግርማ ሱራፌል ወኪሩቤል ።
አንቲ በአማን ምክሐ ዘመድነ ወሰአሊት ሕይወተ ለነፍሳቲነ ።
ሰአሊ ለነ ኀበ እግዚእነ ወመድኃኒነ ኢየሱስ ክርስቶስ ።
ያፅንዐነ በርትዕት ሃይማኖት ውስተ አሚነ ዚአሁ ።
ይጸግወነ ሣህሎ ወምሕረቶ ይሥረይ ኃጢአተነ በብዝኀ ምሕረቱ ሰአሊ ለነ ቅድስት ።
ወፈነወ ኢያሱ እምነ ሳጢን ክልኤተ ወራዙተ ሰብአ ዐይን ጽምሚተ ወይቤሎሙ ዕረጉ ወርእይዋ ለይእቲ ምድር ወለኢያሪኮሂ ።
ወቦኡ ውስተ ቤተ አሐቲ ብእሲት ዘማ እንተ ስማ ራአብ ወኀደሩ ህየ ።
ወአይድዕዎ ለንጉሠ ኢያሪኮ ወይቤልዎ ናሁ ቦኡ ዝየ ዕደው በሌሊት እምነ ደቂቀ እስራኤል ሰብአ ዐይን ከመ ይርአዩ ብሔረ ።
ወለአከ ንጉሠ ኢያሪኮ ኀበ ራአብ ወይቤ በልዋ ለራአብ አውፅኢ ዕደወ እለ ቦኡ ኀቤኪ በሌሊት ወቦኡ ቤተኪ ሰብአ ዐይን እሙንቱ ወከመ ይርአዩ ብሔረ መጽኡ ።
ወነሥአቶሙ ይእቲ ብእሲት ለእልክቱ ዕደው ክልኤቱ ወኀብአቶሙ ወትቤ ዕደውሰ ቦኡ ኀቤየ ወኢያእመርኩ እምአይቴ እሙንቱ ።
ወእንዘ ዕጽው ኆኅት በጽልመት ወፅኡ ውእቶሙ ዕደው ወኢያእመርኩ እንከ አይቴ ሖሩ ውእቶሙ ዕደው ወሑሩ ፍጡነ ወትልውዎሙ ወዴግንዎሙ ዮጊ ትረክብዎሙ ።
ወይእቲሰ አዕረገቶሙ ውስተ ናሕስ ወኀብአቶሙ ማእከለ ዕፀው ውስተ ሕለት ዘውጡሕ ።
ወዴገንዎሙ ውእቶሙ ዕደው እንበለ ይቢቱ ወይእቲሰ ዐርገት ኀቤሆሙ ውስተ ናሕስ ።
ወትቤሎሙ አአምር ከመ አግብኦ እግዚአብሔር ለብሔር ለክሙ እስመ አምጽአ እግዚአብሔር ፍርሀተክሙ ላዕሌነ ወተመስዉ ኵሎሙ እለ ይነብሩ ውስተ ብሔር እምነ ገጽክሙ ።
እስመ ሰማዕነ ከመ አይበሳ እግዚአብሔር ለባሕረ ኤርትራ እምቅድመ ገጽክሙ ።
አመ ወፃእክሙ እምነ ምድረ ግብጽ ወኵሎ ዘገብረ ላዕለ ነገሥተ አሞሬዎን እለ ሀለዉ ማዕዶተ ዮርዳንስ ለሴዎን ወለአግ እለ ሠሮክምዎሙ ።
ወሶበ ሰማዕነ ንሕነ ደንገፀነ ልብነ ወኢተርፈት ነፍሰ አሐዱ እምኔነ እምነ ቅድመ ገጽክሙ እስመ እግዚአብሔር አምላክክሙ ውእቱ አምላክ በሰማይ በላዕሉ ወበምድር በታሕቱ ።
ወይእዜኒ መሐሉ ሊተ በእግዚአብሔር በከመ ገበርኩ ምስሌክሙ ምሕረተ ከመ ትግበሩ ምስሌየ ምሕረተ ወምስለ ቤተ አቡየ ወትሁቡኒ ተአምረ በጽድቅ ።
ወአሕይዉ ቤተ አቡየ ወእምየኒ ወአኀዊየኒ ወኵሎ ቤትየ ወኵሎ ዘዚአሆሙ ወአድኅኑ ነፍሰነ እምነ ሞት ።
ወይቤልዋ እሙንቱ ዕደው ነፍስነ ህየንቴክሙ ውስተ ሞት ።
ወይቤልዋ እሙንቱ ዕደው ለእመ ኢያይዳዕክሙ በእንቲአነ ንገብር ምሕረተ ምስሌኪ አመ አግብአ እግዚአብሔር ለሀገርክሙ ለነ ወጽድቀ ።
ወአውረደቶሙ በሐብል እንተ መስኮት እስመ ቤታ ውስተ ጥቅም ውእቱ ወነበረት ይእቲ ውስተ አረፍቱ ።
ወትቤሎሙ እንተ አድባር ሑሩ ከመ ኢይርከቡክሙ እለ ይዴግኑክሙ ወተኀብኡ ህየ ሠሉሰ መዋዕለ እስከ ይገብኡ እለ ይዴግኑክሙ ወእምዝ ትገብኡ ውስተ ፍኖትክሙ ።
ወይቤልዋ እሙንቱ ዕደው ንጹሓን ንሕነ እምነ መሐላኪ ዘአምሐልክነ ።
ናሁ ንሕነ ንበውእ ውስተ ጽንፈ ሀገር ወደዪ ዘንተ ፈትለ ቀይሐ ዘለይ ውስተ መስኮት እንተ እምኔሃ አውረድክነ ።
ወአባኪኒ ወእመኪኒ ወአኀዊኪኒ አስተጋብኢ ኀቤኪ ውስተ ቤትኪ ።
ወኵሉ ዘወፅአ አፍአ እምነ ኆኅተ ቤትኪ ይመውት ወንሕነሰ ንጹሓን ንሕነ እምነ ዝንቱ መሐላ ዘአምሐልክነ ።
ወኵሉ ባሕቱ ዘሀለወ ምስሌኪ ውስተ ቤትኪ ላዕሌነ ኀጢአቱ ለእመ ሞተ ።
ወለእመሰ ቦ ዘገፍዐነ ወከሠተ ነገረነ ንጹሓን ንሕነ እምነ ዝንቱ መሐላኪ ።
ወትቤሎሙ ይኩን በከመ ትቤሉ ወፈነወቶሙ ወሖሩ ወአሰረት ዝክተ ተአምረ ዘለይ ውስተ መስኮታ ።
ወወፅኡ ወሖሩ ውስተ አድባር ወነበሩ ህየ ሠሉሰ መዋዕለ እስከ ገብኡ እለ ዴገንዎሙ ወኀሠሥዎሙ እለ ዴገንዎሙ ወኢረከብዎሙ ውስተ ኵሉ ፍናዌ ።
ወኮነ እምድኅረ ሞተ ሙሴ ገብረ እግዚአብሔር ተናገሮ ለኢየሱስ ወልደ ነዌ ለላእኩ ለሙሴ እንዘ ይብል ።
ናሁ ሞተ ሙሴ ቍልዔየ ወይእዜኒ ተንሥእ ወዕድዎ ለዝንቱ ዮርዳንስ አንተ ወኵሉ ዝንቱ ሕዝብ ውስተ ምድር እንተ እሁበክሙ አነ ለክሙ ለደቂቀ እስራኤል ።
ኵሎ መካነ ኀበ ኬደት እግርክሙ ለክሙ እሁበክሙዎ በከመ እቤሎ ለሙሴ ።
እምነ ገዳም ወአንጢሊባኖን እስከ ፈለግ ዐቢይ ፈለገ ኤፍራጥስ ኵሎ ምድሮ ለኬጥያዊ ወእስከ ደኃሪት ባሕር ወእምነ ምዕራበ ፀሐይ ይኩንክሙ ደወልክሙ ።
ወአልቦ ሰብአ ዘይትቃወም ቅድሜክሙ በኵሉ መዋዕለ ሕይወትከ ወበከመ ሀለውኩ ምስለ ሙሴ ከማሁ እሄሉ ምስሌከ ወኢየኀድገከ ወኢይትዔወረከ ።
ጽናዕ ወትባዕ እስመ አንተ ትከፍሎሙ ለዝንቱ ሕዝብ ምድረ እንተ መሐልኩ ለአበዊሆሙ ከመ አሀቦሙ ።
ወባሕቱ ጽናዕ ወትባዕ ጥቀ ከመ ትዕቀብ ወትግበር ኵሎ ሕገ ዘከመ አዘዘከ ሙሴ ቍልዔየ ወኢትትገሐሥ እምኔሁ ኢለየማን ወኢለፀጋም ከመ ታእምር ኵሎ ዘከመ ተሐውር ።
ወኢትትኀደግ መጽሐፉ ለዝንቱ ሕግ እምነ አፉከ ወአንብብ ቦቱ መዐልተ ወሌሊተ ከመ ታእምር ገቢረ ኵሎ ዘጽሑፍ ውስቴቱ እስመ ትረትዕ ፍኖትከ ወቦቱ ትጠብብ ።
ወናሁ እኤዝዘከ ትባዕ ወጽናዕ ወኢትፍራህ ወኢትደንግፅ እስመ ሀለወ እግዚአብሔር ምስሌከ አምላክከ ውስተ ኵሉ ዘሖርከ ።
ወለሮቤልሂ ወለጋድሂ ወለመንፈቀ ነገደ መናሴሂ ይቤሎሙ ኢየሱስ ።
ተዘከሩ ቃለ ዘአዘዘክሙ ሙሴ ቍልዔሁ ለእግዚአብሔር ወይቤለክሙ ናሁ አዕረፈክሙ እግዚአብሔር ለክሙ ወወሀበክሙ ዛተ ምድረ ።
ለይንበራ አንስቲያክሙ ወደቂቅክሙ ወእንስሳክሙ ውስተ ዛቲ ምድር እንተ ወሀበክሙ ሙሴ በማዕዶተ ዮርዳንስ ።
ዳዕሙ ወአንትሙሰ ዕድዉ ቅኑታኒክሙ ቅድመ አኀዊክሙ ኵሉ ጽኑዓኒክሙ ወተቃተሉ ሎሙ ምስሌሆሙ ።
እስከ አመ ያዐርፎሙ እግዚአብሔር አምላክነ ለአኀዊክሙ ከማክሙ ወይወርሱ እሙንቱኒ ምድሮሙ እንተ ይሁቦሙ እግዚአብሔር አምላክነ ።
ወተአትዉ እንከ አሐዱ አሐዱ እምኔክሙ ውስተ ርስቱ ወተዋረስዋ አንትሙኒ ለዛቲ ምድር እንተ ወሀበክሙ ሙሴ ቍልዔሁ ለእግዚአብሔር በማዕዶተ ዮርዳንስ በመንገለ ምሥራቀ ፀሐይ ።
ወአውሥእዎ ለኢየሱስ ወይቤልዎ ንገብር ኵሎ ዘአዘዝከነ ወነሐውር መካነ ኀበ ፈነውከነ ።
ወበከመ ተአዘዝነ ለሙሴ በኵሉ ከማሁ ንትኤዘዝ ለከሂ ወባሕቱ ምስሌከሂ ለየሀሉ እግዚአብሔር በከመ ሀለወ ምስለ ሙሴ ።
ወብእሲ ዘኢተአዘዘ ለከ ወዘክሕደከ ወኢሰምዐ ቃለከ ዘአዘዝካሁ ለይሙት ወይእዜኒ ጽናዕ ወትባዕ ።
ወኮነ ደወሎሙ ለደቂቀ ዮሴፍ እምነ ዮርዳንስ ዘመንገለ ኢያሪኮ እምነ ጽባሒሁ ወየዐርግ እምነ ኢያሪኮ ላዕለ አድባር ዘውስተ ገዳም ውስተ ቤቴል ሉዛ ።
ወይወፅእ ውስተ ቤቴል ወየኀልፍ ላዕለ ደወለ ከሮንቲ ።
ወየኀልፍ ላዕለ ደወሎሙ ሰብዐቱ አፍላግ በውስተ ደወሎሙ ለቤቶሮን ዘታሕትየ ወይከውን ሞጻእቶሙ ላዕለ ባሕር ።
ወተወርሱ ደቂቀ ዮሴፍ ኤፍሬም ወምናሴ ።
ወኮነ ደወሎሙ ለኤፍሬምኒ በበ ሕዘቢሆሙ ወኮነ ደወለ ርስቶሙ እምነ ጽባሒሃ ለአጣሮት ወኤሮኅ ወቤቶሮን እንተ ላዕሉ ወጋዛራ ።
ወየኀልፍ ደወሎሙ ላዕለ ባሕር እምነ መስዓ ለቴርማ ወየኀልፍ ላዕለ ጽባሕ ዲበ ቴናታ ወውስተ ኤላስ ወየኅልፍ እምነ ጽባሕ ውስተ ኢያኖከ ።
ወውስተ መራኮ ወአጣሮት ወአዕጻዳቲሆን ወይበውእ ዲበ ኢያሪኮ ወይወፅእ ዲበ ዮርዳንስ ።
ወእምነ ጣፉ የሐውር ደወሎሙ ላዕለ ባሕር ዲበ ኬልቃና ወይከውን ሞጻእቶሙ ዲበ ባሕር ወዝንቱ ውእቱ ርስቶሙ ለሕዝበ ኤፍሬም በበ ሕዘቢሆሙ ።
ወአህጉርኒ እለ ፈለጡ ለደቂቀ ኤፍሬም በውስተ ማእከለ ርስቶሙ ለደቂቀ መናሴ ኵሉ አህጉሪሆሙ ወአዕጻዳቲሆሙ ።
ወኢያጥፍኦሙ ኤፍሬም ለከናኔዎን እለ ይነብሩ ውስተ ጋዜር ወነበሩ ከናኔዎን ውስተ ኤፍሬም እስከ ዮም ።
ወሶበ ተገምረ ኵሉ ሕዝብ ወዐደዉ ዮርዳንስ ወይቤሎ እግዚአብሔር ለኢያሱ ።
ንሣእ ዐሠርተ ወክልኤተ ዕደወ አሐደ አሐደ ብእሴ እምነ አሐዱ አሐዱ ነገድ ።
ወአዝዞሙ ከመ ይንሥኡ ሎሙ እምዝየ እምነ ማእከለ ዮርዳንስ እምኀበ ቆማ እገሪሆሙ ለካህናት ዐሥሩ ወክልኤ ዕበነ ከዋዋተ ።
ወንሥእዎን ምስሌክሙ ወዕቀብዎን በበ ሰራዊትክሙ በኀበ ኀደርክሙ ህየ በሌሊት ።
ወጸውዐ ኢያሱ ዐሠርተ ወክልኤተ ዕደወ እምውስተ ክቡራኒሆሙ ለደቂቀ እስራኤል አሐደ አሐደ ብእሴ እምነ አሐዱ አሐዱ ነገድ ።
ወይቤሎሙ ኢያሱ ንዑ ወአምጽኡ ቅድሜየ ወቅድመ እግዚአብሔር እምነ ማእከለ ዮርዳንስ ።
ወንሥኡ እምህየ አሐተ አሐተ እብነ ወጹሩ ውስተ መታክፍቲክሙ በከመ ኍለቊሆሙ ለዐሠርቱ ወክልኤቱ ነገደ እስራኤል ።
ከመ ይኵናክሙ ተአምረ ወይንበራክሙ ለዘላፉ ከመ ሶበ ተስእለከ ወልድከ ጌሠመ ወይቤለከ ምንት እማንቱ እላንቱ እበን ለክሙ ።
ወንግሮ አንተ ለወልድከ ወበሎ እስመ ነጽፈ ዮርዳንስ ተከዚ እምቅድመ ታቦተ ሕጉ ለእግዚአብሔር ።
ዘኵሉ ምድር እንዘ ተዐዱ ወይኩናክሙ እላንቱ እበን ተዝካረ ለክሙ ለደቂቀ እስራኤል እስከ ለዓለም ።
ወገብሩ ከማሁ ደቂቀ እስራኤል በከመ አዘዞ እግዚአብሔር ለኢያሱ ወነሥኡ ዐሥሩ ወክልኤ እበነ እምነ ማእከለ ዮርዳንስ ።
በከመ አዘዞ እግዚአብሔር ለኢያሱ ሶበ ተገምሩ ዐዲወ ደቂቀ እስራኤል ወዐቀብዎን ምስሌሆሙ ውስተ ተዓይኒሆሙ ወሤምዎን በህየ ።
ወአቀመ ኢያሱ ካልአተ እበነ ዐሥሩ ወክልኤ ውስተ ዮርዳንስ ውስተ ውእቱ መካን ኀበ ቆማ እገሪሆሙ ለካህናት እለ ይጸውሩ ታቦተ ሕግ ወሀለዋ ህየ እስከ ዮም ወእስከ ዛቲ ዕለት ።
ወቆሙ እልክቱ ካህናት እለ ይጸውሩ ታቦተ ሕግ ማእከለ ዮርዳንስ እስከ ፈጸመ ኢያሱ ኵሎ ዘአዘዞ እግዚአብሔር ለኢያሱ ከመ ይንግሮሙ ለሕዝብ ኵሎ በከመ አዘዞ ሙሴ ለኢያሱ ።
ወአፍጠኑ ዐዲወ ሕዝብ ።
ወሶበ ተገምረ ዐዲወ ሕዝብ ዐደወት ታቦተ ሕግሂ ወእላክቱኒ እበን እለ እምቅድሜሆሙ ።
ወዐደዉ ደቂቀ ሮቤል ወደቂቀ ጋድ ወመንፈቀ ነገደ መናሴ ርሱያኒሆሙ ቅድመ ደቂቀ እስራኤል በከመ አዘዞሙ ሙሴ ።
አርባዕቱ እልፍ ቅኑታኒሆሙ ለቀትል ዐደዉ ቅድመ እግዚአብሔር ከመ ይትቃተልዋ ለኢያሪኮ ሀገር ።
ወበይእቲ ዕለት አዕበዮ እግዚአብሔር ለኢያሱ ቅድመ ኵሉ ዘመደ እስራኤል ወፈርህዎ ከመ ሙሴ አምጣነ መዋዕለ ሕያው ውእቱ ።
ወአዘዞሙ ኢያሱ ለካህናት ወይቤሎሙ ፃኡ እምዮርዳንስ ።
ወኮነ ሶበ ወፅኡ ካህናት እለ ይጸውሩ ታቦተ ሕጉ ለእግዚአብሔር እምነ ማእከለ ዮርዳንስ ወኬዱ በእገሪሆሙ ውስተ ምድር ።
ሮጸ ማየ ዮርዳንስ ወገብአ ውስተ መካናቲሁ ወሖረ ከመ ትካት ወበጽሐ እስከ ድንጋጊሁ ።
ወአመ አሡሩ ለሠርቀ ቀዳሚ ወርኅ ወፅኡ ሕዝብ እምነ ዮርዳንስ ወግዕዙ ደቂቀ እስራኤል ውስተ ገልጋላ መንገለ ሠረቀ ፀሐይ እምነ ኢያሪኮ ።
ወአቀሞን ኢያሱ ለእልክቱ እበን ዐሥሩ ወክልኤ ውስተ ገልጋላ ።
ወይቤሎሙ ኢያሱ ለደቂቀ እስራኤል እንዘ ይብል ሶበ ተስእሉክሙ ደቂቅክሙ ወይቤሉክሙ ምንትኑ እላንቱ እበን ።
ዜንውዎሙ ለደቂቅክሙ ወበልዎሙ እስመ እንተ የብስ ዐደውናሁ ለዝንቱ ዮርዳንስ ።
እስመ አይበሶ እግዚአብሔር ለማየ ዮርዳንስ ቅድሜነ እስከ ነዐዱ በከመ ገብራ እግዚአብሔር ለባሕረ ኤርትራ እንተ አይበሳ እግዚአብሔር አምላክነ እምነ ቅድሜነ እስከ ኀለፍነ ።
ከመ ያእምሩ ኵሉ አሕዛበ ምድር ከመ ጽኑዕ ውእቱ ኀይሉ ለእግዚአብሔር ወከመ ትፍርህዎ አንትሙኒ ለእግዚአብሔር አምላክነ በኵሉ ግብር ።
ወሶበ ሰምዐ አዶኒቤዜቅ ንጉሠ ኢየሩሳሌም ከመ ነሥአ ኢያሱ ለጋይ ወሠረዋ በከመ ገብራ ለኢያሪኮ ወለንጉሣ ከማሁ ገብራ ለጋይ ወለንጉሣ ወከመ ለሊሆሙ ።
ገረሩ ሰብአ ገባኦን ወመጽኡ ኀበ ኢያሱ ወኀበ እስራኤል ወነበሩ ማእከሎሙ ።
ወፈርሁ እምኔሆሙ ጥቀ እስመ ያአምሩ ከመ ዐባይ ሀገር ይእቲ ጥቀ ገባኦን ከመ አሐቲ እምነ አህጉረ መንግሥት እስመ ይእቲ ተዐቢ አምነ ጋይ ወጽኑዓን እሙንቱ ኵሎሙ ዕደዊሃ ።
ወለአከ አዶኒቤዜቅ ንጉሠ ኢየሩሳለም ኀበ ኤለም ንጉሠ ኬብሮን ወኀበ ፊዶን ንጉሠ ኢየሬሙት ።
ወኀበ ኤዬፍታ ንጉሠ ላኪስ ወኀበ ደቢት ንጉሠ ኦዶሎም ወይቤሎሙ ።
ንዑ ዕረጉ ኀቤየ ወርድኡኒ ከመ ንፅብኦሙ ለገባኦን እለ ገብኡ ለሊሆሙ ኀበ ኢያሱ ወኀበ ደቂቀ እስራኤል ።
ወተጋብኡ ወዐርጉ እሉ ኀምስቱ ነገሥተ ኢየቡሴዎን ንጉሠ ኢየሩሳሌም ወንጉሠ ኬብሮን ወንጉሠ ኢየሬሙት ወንጉሠ ላኪስ ወንጉሠ ኦዶላም እሙንቱኒ ወኵሉ አሕዛቢሆሙ ።
ወዐገትዋ ለገባኦን ወተቃተልዋ ።
ወለአኩ ሰብአ ገባኦን ኀበ ኢያሱ ውስተ ትዕይንተ እስራኤል ውስተ ገልጋላ ወይቤሉ ኢትትሀከይ እደዊከ እምነ አግብርቲከ ።
ዕረግ ኀቤነ ወፍጡነ ርድአነ ወአድኅነነ እስመ ተጋብኡ ላዕሌነ ኵሉ ነገሥተ አሞሬዎን እለ ይነብሩ ውስተ አድባር ።
ወዐርገ ኢያሱ እምነ ገልጋላ ውእቱ ወኵሉ ሕዝብ መስተቃትላን ምስሌሁ ወኵሉ ዘጽኑዕ ኀይሉ ።
ወይቤሎ እግዚአብሔር ለኢያሱ ኢትፍርሆሙ እስመ ውስተ እዴከ አገብኦሙ ወአልቦ ዘይተርፍ እምኔሆሙ ቅድሜክሙ ወኢአሐዱ ።
ወበጽሖሙ ኢያሱ ግብተ በሌሊት ወፂኦ እምነ ገልጋላ ።
ወአደንገፆሙ እግዚአብሔር እምቅድመ ገጾሙ ለእስራኤል ወቀጥቀጦሙ እግዚአብሔር ዐቢየ ቅጥቃጤ በገባኦን ።
ወዴገንዎሙ ውስተ ፍኖተ ምዕራገ ቤቶሮን ወወግእዎሙ እስከ አዜቃ ወእስከ መቄዳ ።
ወሶበ ነትዑ እምቅድመ ገጾሙ ለደቂቀ እስራኤል በውስተ ሙራዲሁ ለቤቶሮን ወወገሮሙ እግዚአብሔር እምሰማይ በእብነ በረድ እስከ አዜቃ ወፈድፈዱ እለ ሞቱ ።
በእብነ በረድ እምነ እለ ቀተሉ ደቂቀ እስራኤል በኀፂኖሙ በውስተ ቀትል ።
ይእተ አሚረ ተናገረ ኢያሱ ምስለ እግዚአብሔር አመ አግብኦሙ እግዚአብሔር ለአሞሬዎን ውስተ እዴሆሙ ለደቂቀ እስራኤል አመ ቀጥቀጥዎሙ በገባኦን ወተቀጥቀጡ ።
እምቅድመ ገጾሙ ለእስራኤል ወይቤ ኢያሱ ለትቁም ፀሐይ መንገለ ገባኦን ወወርኅኒ መንገለ ቈላተ ኤሎም ።
ወቆመ ፀሐይ ወወርኅ በምቅዋሞሙ በኀበ ሀለዉ እስከ አጥፍኦሙ እግዚአብሔር ለፀሮሙ ።
ወናሁ ተጽሕፈ ዝንቱ ውስተ ዛቲ መጽሐፍ በጊዜሃ ወቆመት ፀሐይ ማእከለ ሰማይ ወኢሖረት መንገለ ዐረብ እስከ አምጣነ አሐቲ ዕለት ፍጽምት ።
ወኢኮነት እንተ ከመ ይእቲ ዕለት ኢእምቅድሜሃ ወኢእምድኅሬሃ ከመ ያውሥኦ እግዚአብሔር ለቃለ እጓለ እመሕያው እስመ እግዚአብሔር ፀብአ ሎሙ ለእስራኤል ።
ወገብኡ ኢያሱ ወኵሉ እስራኤል ምስሌሁ ውስተ ትዕይንት ውስተ ገልጋላ ።
ወጐዩ እልክቱ ኀምስቱ ነገሥት ወተኀብኡ ውስተ በአት ዘውስተ መቄዳ ።
ወዜነውዎ ለኢያሱ ወይቤልዎ ተረክቡ እልክቱ ኀምስቱ ነገሥት ውስተ በአተ መቄደ ኀበ ተኀብኡ ።
ወይቤሎሙ ኢያሱ አንኰርኵሩ እብነ ዐቢየ ውስተ አፉሃ ለይእቲ በዐት ወአንብሩ ዕደወ ላዕሌሆሙ እለ የዐቅብዎሙ ።
ወአንትሙሰ ኢትቁሙ ዴግኑ ፀረክሙ ኵሎ እስከ ጽንፎሙ ወኢታብሕዎሙ ይባኡ ውስተ አህጉሪሆሙ እስመ አግብኦሙ እግዚአብሔር አምላክነ ውስተ እደዊነ ።
ወእምዝ ሶበ አኅለቁ ቀቲሎቶሙ ኢያሱ ወኵሉ እስራኤል ቀትለ ዐቢየ ጥቀ ዘአልቦ ማኅለቅተ ወእለሂ ድኅኑ እምኔሆሙ ድኅኑ ወቦኡ ውስተ አህጉር ጽኑዓት ።
ወገብኡ ኵሉ ሕዝብ ውስተ ትዕይንት ኀበ ኢያሱ ውስተ መቄዳ ድኅናኒሆሙ ወአልቦ ዘለሐሶሙ በልሳኑ መኑሂ ለደቂቀ እስራኤል ።
ወይቤሎሙ ኢያሱ አርኅውዋ ለይእቲ በዐት ወአምጽእዎሙ ኀቤየ ለእልክቱ ነገሥት ኀምስቱ እምነ ይእቲ በዐት ።
ወገብሩ ከማሁ ወአውጽእዎሙ ለእልክቱ ኀምስቱ ነገሥት እምውስተ በዐት ንጉሠ ኢየሩሳሌም ወንጉሠ ኬብሮን ወንጉሠ ኢየሬሙት ወንጉሠ ላኪስ ወንጉሠ ኦዶለም ።
ወወሰድዎሙ ኀበ ኢያሱ ወጸውዖሙ ኢያሱ ለኵሉ እስራኤል ለእለ ተቃተሉ ወለእለ ሖሩ ምስሌሁ ።
ወይቤሎሙ ሑሩ ወደዩ እገሪክሙ ላዕለ ክሳዳቲሆሙ ወወደዩ እገሪሆሙ ላዕለ ክሳዳቲሆሙ ።
ወይቤሎሙ ኢያሱ ኢትፍርህዎሙ ወኢትደንግፁ እምኔሆሙ ትብዑ ወጽንዑ እስመ ከመዝ ይገብሮሙ እግዚአብሔር ለኵሉ ፀርክሙ ለእለ ትፀብእዎሙ አንትሙ ።
ወእምዝ ቀተሎሙ ኢያሱ ወረገዝዎሙ ወሰቀልዎሙ ላዕለ ኀምስቱ ዕፀው ወነበሩ ስቁላኒሆሙ ዲበ ዕፀው እስከ ሰርክ ።
ወእምዝ ሶበ ዐረበት ፀሐይ አዘዘ ኢያሱ ወአውረድዎሙ እምውስተ ውእቱ ዕፀው ወገደፍዎሙ ውስተ ይእቲ በዐት እንተ ውስቴታ ጐዩ ወአንኰርኰሩ ።
እበነ ዐበይተ ዲቤሃ ለይእቲ በዐት እስከ ዮም ወእስከ ዛቲ ዕለት ።
ወመቄዳሂ ነሥእዋ በይእቲ ዕለት ወቀተልዎሙ በአፈ ኀፂን ወለንጉሣሂ ወአጥፍእዎሙ ለኵሉ ዘመንፈስ ዘውስቴታ ።
ወኢትረፉ ውስቴታ ነፋጺተ ወኢመነሂ ወአልቦ ዘድኅነ ወገብርዎ ለንጉሠ መቄዳ ከመ ገብርዎ ለንጉሠ ኢያሪኮ ።
ወሖረ ኢያሱ ወኵሉ እስራኤል ምስሌሁ እምነ መቄዳ ውስተ ልብና ።
ወአግብአ እግዚአብሔር ውስተ እዴሆሙ ለእስራኤል ወነሥእዋ ወነሥኦ ለንጉሣ ወቀተሎ በአፈ ኀፂን ።
ወኢያትረፈ ውስቴታ እምነ ኵሉ ዘመንፈስ ወኢድኅነ ወኢአሐዱ ነፋጺት እምኔሆሙ ወገብርዎ ለንጉሣ በከመ ገብርዎ ለንጉሠ ኢያሪኮ ።
ወሖረ ኢያሱ ወኵሉ እስራኤል ምስሌሁ እምነ ልብና ውስተ ላኪስ ወነበሩ ላዕሌሃ ወተቃተልዋ ።
ወአግብአ እግዚአብሔር ለላኪስ ውስተ እዴሆሙ ለእስራኤል ወነሥእዋ በሳኒተ ዕለት ወቀተልዎሙ በአፈ ኀፂን ወአጥፍእዋ በከመ ገብርዋ ለሌብና ።
ወዐርገ ይእተ አሚረ ኤላም ንጉሠ ጋዜስ ከመ ይርድአ ለላኪስ ወቀተሎ ኢያሱ በአፈ ኀፂን ወለሕዝቡሂ እስከ ኢያትረፈ እምኔሆሙ ነፋጺተ ወአልቦ ዘደኅነ ።
ወሖረ ኢያሱ ወኵሉ እስራኤል ምስሌሁ እምነ ላኪስ ውስተ ኦዶለም ወነበሩ ላዕሌሃ ወተቃተልዋ ።
ወአግብአ እግዚአብሔር ውስተ እዴሆሙ ለእስራኤል ወነሥእዋ በይእቲ ዕለት ወቀተልዋ በአፈ ኀፂን ወቀተሉ ኵሎ ዘመንፈስ ዘውስቴታ በከመ ገብርዋ ለላኪስ ።
ወሖረ ኢያሱ ወኵሉ እስራኤል ምስሌሁ ውስተ ኬብሮን ወነበሩ ላዕሌሃ ።
ወቀተልዋ በአፈ ኀፂን ወለኵሉ ዘመንፈስ ዘውስቴታ ወአልቦ ዘድኅነ በከመ ገብርዋ ለኦዶለም ።
ወአጥፍእዋ ምስለ ኵሉ ዘውስቴታ ።
ወገብአ ኢያሱ ወኵሉ እስራኤል ውስተ ዳቢር ወነበሩ ላዕሌሃ ።
ወነሥእዋ ወለንጉሣሂ ወለአህጉሪሃኒ ወቀተልዋ ወአጥፍእዋ በአፈ ኀፂን ወለኵሉ ዘመንፈስ ዘውስቴታ ወአልቦ ዘአትረፉ ውስቴታ ዘድኅነ ።
በከመ ገብርዋ ለኬብሮን ወለንጉሣ ከማሁ ገብርዋ ለዳቤር ወለንጉሣ ።
ወቀተለ ኢያሱ ኵሎ ምድሮሙ ለደወለ አድባር ወናቤ ወአሕቅልቲሃ ወአሴዶት ወነገሥታ ወአልቦ ዘአትረፉ እምኔሆሙ ዘድኅነ ።
ወኵሎ ዘመንፈሰ ሕይወት አጥፍአ በከመ አዘዘ እግዚአብሔር አምላከ እስራኤል ።
እምነ ቃዴስ በርኔ እስከ ጋዜስ ኵሎ ጎሶም እስከ ገባኦን ።
ወቀተለ ኢያሱ ኵሎ ነገሥቶሙ ወምድሮሙሂ በምዕር እስመ እግዚአብሔር ይፀብእ ሎሙ ለእስራኤል ።
ወገብአ ኢያሱ ወኵሉ እስራኤል ምስሌሁ ኀበ ትዕይንት ውስተ ገልጋላ ።
ወልህቀ ኢያሱ ወኀለፈ መዋዕሊሁ ወይቤሎ እግዚአብሔር ለኢያሱ ናሁ ኀለፈ መዋዕሊከ ለከ ወተርፈት ምድር ብዝኅት ዘይትወረሱ ።
ወዛቲ ይእቲ ምድር እንተ ተርፈት ደወሎሙ ለፍልስጥኤም ወዘጌሲሪ ወዘከናኔዎን ።
እምነ በድው ዘመንገለ ገጸ ግብጽ እስከ ደወሎሙ ለአቃሮን ዘመንገለ ፀጋሞሙ ለአሞሬዎን ።
ዘይትኌለቍ ለኀምስቱ በሓውርተ ፊልስጢእም ለጋዛ ወለአዛጦን ወለአስቀሎን ወለጌቴዎን ወለአቃሮን ወለኤዌዎን ።
እምነ ቴመን ወኵሎ ምድረ ከናአን ዘቅድመ ጋዛ ወሲዶናሂ እስከ ጣፌቅ እስከ አድዋሊሆሙ ለአሞሬዎን ።
ወኵሎ ምድረ ገልየድ ዘፊልስጢእም ወኵሎ ሊባኖን እምነ ሠርቀ ፀሐይ ወእምነ ገልጋላ ዘመትሕተ ደብረ አኤርሞን እስከ ምብዋኦ ለኤመት ።
ኵሎ እለ ይነብሩ ውስተ አድባር እምነ ሊባኖስ እስከ ሙዓለ ሴሬት ዘማይም ዘፎሜም ኵሎ ሲዶና እለ አነ አጠፍኦሙ እምቅድመ ገጾሙ ለእስራኤል በከመ እቤለከ ።
ወይእዜኒ ክፍሎሙ ዛተ ምድረ ወአስተዋርሶሙ ለትስዐቱ ሕዝብ ወለመንፈቀ ሕዝብ ዘምናሴ ።
እምነ ዮርዳንስ እስከ ባሕር ዐቢይ ዘመንገለ ዐረበ ፀሐይ ይሁቦሙ ወትከውኖሙ ወሰኖሙ ባሐር ዐቢይ ።
ለእልክቱ ክልኤቱ ነገድ ለሮቤል ወለጋድ ወለመንፈቀ ነገደ ምናሴ ወሀቦሙ ሙሴ በማዕዶተ ዮርዳንስ ።
ዘመንገለ ሠረቀ ፀሐይ ወሀቦሙ ሙሴ ቍልዔሁ ለእግዚአብሔር እምነ አሮኤር እንተ ውስተ ማዕዶተ ፈለገ አርኖን ወሀገር እንተ ውስተ ማእከለ ቈላት ወኵሉ ሚሶር እምነ ሜዳቦን ።
ወለገላአድ ወለደወሎሙ ለጌሲሪ ወለማኬጢ ወለኵሉ አድባረ አኤርሞን ወኵሎ ባሳን እስከ አካ ።
ኵሉ አህጉረ ሴዎን ንጉሠ አሞሬዎን ዘነግሠ በሔሴቦን እስከ ደወሎሙ ለደቂቀ ዐሞን ።
ወኢያጥፍእዎሙ ደቂቀ እስራኤል ለጌሲሪ ወለመካጢ ወለከናኔዎን እለ ውስቴቶሙ ወይነብር ንጉሠ ጌሲሪ ወመካጢ ውስተ ደቂቀ እስራኤል እስከ ዮም ወእስከ ዛቲ ዕለት ።
እንበለ ነገደ ሌዊ እለ ኢነሥኡ መክፈልቶሙ እስመ እግዚአብሔር አምላከ እስራኤል ውእቱ መክፈልቶሙ ።
ወወሀቦሙ ሙሴ ለነገደ ሮቤል በበ ሕዘቢሆሙ ።
ወኮነ ደወሎሙ እምነ አሮኤር እንተ መንገለ ቈላተ አርኖን ወሀገሮሂ ዘውስተ ቈላተ አርኖን ወኵሉ ሚሶር እስከ ሔሴቦን ።
ወኵሉ አህጉር ዘሀለወ ውስተ ሚሶር ወዴቦን ወበሞን ወበዓል ወአብያት ሜዔልሞት ።
ወባሳን ወበቄድሞን ወሜፋት ።
ወቃርያትም ወሴባማ ወሴራዶት ወሲዮን በደብረ ኤነብ ።
ወቤተ ፌጎር ወኤሴዶት ወፈስጋ ወኤቤታነሲኖት ።
ወኵሉ አህጉረ ሚሶር ወኵሉ መግሥተ ሴዎን ንጉሠ አሞሬዎን ።
ዘቀተለ ሙሴ ወመሳፍንተ ምድያም ወኤዊን ወሮቦቅ ወሱር ወኡር ወሮቤ መሳፍንተ ጰራሊያ ወእለ ይነብሩ ውስተ ሲዮን ።
ወበላዓም ወልደ ቤዖር ዘመቅሰም ቀተልዎሙ በምዕር ።
ወኮነ ደወሎሙ ለሮቤል ወዮርዳንስ ወሰኖሙ ወዝንቱ መክፈልቶሙ ለደቂቀ ሮቤል በቦ ነገዶሙ ወአህጉሪሆሙኒ ።
ወወሀቦሙ ሙሴ ለደቂቀ ጋድ በበ ነገዶሙ ።
ወኮነ ደወሎሙ ኢያዜር ወኵሉ አህጉረ ገላአድ ወመንፈቀ ምድረ ደቂቀ ዐሞን እስከ ዐራባ እንተ ቅድመ ገጸ አራድ ።
ወእምነ ሔሴቦን እስከ አራቦት እንተ መንገለ መሴፋ ወቦጣኒ ወማዐን እስከ ደወሎሙ ለዴቦን ።
ወበአዶም ወዖትርጋ ወዐበይን ዘትነብራ ወሴኮታ ወሳፈን ወባዕድኒ ዘተርፈ መንግሥቱ ለሴዎን ንጉሠ ሔሴቦን ።
ወዮርዳንስ ወሰኖሙ እስከ አሐዱ ሕብር ዘባሕረ ኬኔሬት በማዕዶተ ዮርዳንስ ጽባሓዊ ።
ወዝንቱ ውእቱ መክፈልቶሙ ለደቂቀ ጋድ በበ ነገዶሙ ።
ወወሀቦሙ ሙሴ ለመንፈቀ ነገደ ምናሴ በበ ሕዘቢሆሙ ።
ወኮነ ደወሎሙ እምነ መሐና ወኵሉ መንግሥተ ባሳን ወኵሉ መንግሥተ አግ ንጉሠ ባሳን ወኵሉ አህጉረ ኢያኢር እለ ሀለዋ ውስተ ባሳን ስሳ አህጉር ።
ወመንፈቀ ምድረ ገላአድ ወበአስጣሮት ወበኤንድራይን አህጉረ መንግሥቱ ለአግ ።
እለ ውስተ ባሳን ለደቂቀ ማኪር ትውልደ ምናሴ ወለመንፈቆሙሂ ለደቂቀ ማኪር ዘትውልደ ምናሴ በበ ሕዘቢሆሙ ።
እሉ እሙንቱ እለ አስተዋረሶሙ ሙሴ በማዕዶተ ዮርዳንስ በአራቦት ዘሞአብ በማዕዶተ ዮርዳንስ ዘመንገለ ጽባሒሁ ለኢያሪኮ ።
ወአበሱ ደቂቀ እስራኤል ዐቢየ አበሳ ።
ወነሥኡ እምውስተ ዘአሕረሙ ወነሥአ አካን ወልደ ከርሚ ወልደ ዝንብሪ ወልደ ዛራ ዘእምነ ነገደ ይሁዳ እምውስተ ዘአሕረሙ ።
ወተምዕዐ እግዚአብሔር ላዕለ ደቂቀ እስራኤል ።
ወፈነወ ኢያሱ ዕደወ እምነ ኢያሪኮ ውስተ ጋይ እንተ መንገለ ቤቴል መንገለ ጽባሒሃ ለቤቴል ወይቤሎሙ እንዘ ይብል ዕረጉ ወርእይዋ ለጋይ ወዐርጉ እሙንቱ ዕደው ወርእይዋ ለጋይ ።
ወገብኡ ኀበ ኢያሱ ወይቤልዎ ኢይዕረግ ኵሉ ሕዝብ አላ ዕሥራ ምእት አው ሠላሳ ምእት ዕደው ይዕረጉ ወይትቃተልዋ ለይእቲ ሀገር ወኵሎሰ ሕዝበ ኢትሰድ ህየ እስመ ውሑዳን እሙንቱ ።
ወዐርጉ እምውስተ ሕዝብ የአክሉ ሠላሳ ምእት ወአንትዕዎሙ ሰብአ ጋይ ወጐዩ እምቅድመ ገጾሙ ።
ወቀተሉ እምኔሆሙ በውስተ ጋይ ሠላሳ ወስድስተ ዕደወ ወእምዝ ዴገንዎሙ እምኀበ አንቀጽ እስከ አጥፍእዎሙ ወቀተልዎሙ በውስተ ሙራድ ወደንገፀ ልቦሙ ለሕዝብ ወኮነ ከመ ማይ ።
ወሠጠጠ አልባሲሁ ኢያሱ ወወድቀ ኢያሱ በገጹ ውስተ ምድር ቅድመ ታቦቱ ለእግዚአብሔር እስከ ሰርክ ውእቱ ወሊቃናቲሆሙ ለእስራኤል ወወደዩ መሬተ ውስተ ርእሶሙ ።
ወይቤ ኢያሱ ገነይኩ ለከ እግዚኦ እግዚአብሔር ለምንት አዕድዎ አዕደዎሙ ገብርከ ለዝንቱ ሕዝብ እምነ ዮርዳንስ ከመ ታግብኦሙ ውስተ እዴሆሙ ለአሞሬዎን ወከመ ታጥፍአነ ።
ሶበ ኀደርነ ወነበርነ ማዕዶተ ዮርዳንስ ።
እግዚኦ ወምንተ እንከ እብል ናሁ ሜጠ እስራኤል ዘባኖ ኀበ ፀሩ ።
ወእምከመ ሰምዑ ከናአን ወኵሎሙ እለ ይነብሩ ውስተ ዛቲ ምድር የዐግቱነ ወያጠፍኡነ እምነ ምድር ወምንተ ተሬሲ ለስምከ ዐቢይ ።
ወይቤሎ እግዚአብሔር ለኢያሱ ተንሥእ ወለምንት ትወድቅ አንተ በገጽከ ።
አበሱ ሕዝብ ወክሕዱ በኪዳንየ ዘተካየድኩ ምስሌሆሙ ወነሥኡ እምውስተ ዘሕሩም ወሰረቁ ወወደዩ ውስተ ንዋያቲሆሙ ።
ወኢይክሉ እንከ ደቂቀ እስራኤል ቀዊመ ቅድመ ፀሮሙ ወይመይጡ ዘባናቲሆሙ ቅድመ ፀሮሙ እስመ ርጉማነ ኮኑ ።
ወኢይደግም እንከ ሀልዎ ምስሌክሙ ለእመ ኢያውጻእክሙ እምኔክሙ ዘርጉም ።
ወተንሥእ ቀድሶሙ ለሕዝብ እስራኤል ዘሕሩምአ ሀለወአ ውስቴትክሙ ።
ወያንጽሑ ርእሶሙ ለጌሠም እስመ ከመዝ ይቤ እግዚአብሔር አምላከ እስራኤል ወኢትክሉ እንከ ቀዊመ ቅድመ ፀርክሙ እስከ ታሴስሉ እምኔክሙ ዘሕሩም ።
ወይጊሡ በጽባሕ ወይትጋብኡ ኵሎሙ በበ ሕዘቢሆሙ ወሕዝብ እንተ አርአየ እግዚአብሔር ላዕሌሃ ለይትፋለጡ በበ ነገዶሙ ይቁሙ ወነገድ ።
እንተ አርአየ እግዚአብሔር ላዕሌሃ ለይትፋለጡ ወይቁሙ በበ ቤቶሙ ወቤት ዘአርአየ እግዚአብሔር ላዕሌሃ ለይትፋለጡ ወለይቁሙ በበ ብእሲሁ ።
ወብእሲ ዘአርአየ ላዕሌሁ ለያውዕይዎ በእሳት ሎቱ ወለኵሉ ዘዚአሁ እስመ ክሕደ በኪዳኑ ለእግዚአብሔር ወእስመ ገብረ ኀጢአተ ላዕለ እስራኤል ።
ወጌሠ ኢያሱ ወአስተጋብኦሙ ለሕዝብ በበ ሕዘቢሆሙ ወአስተርአየ ላዕለ ሕዝበ ይሁዳ ።
ወተፈልጡ በበ ነገዶሙ ዘእምነ ይሁዳ ወአስተርአየ ላዕለ ነገደ ዛሪ ወተፈልጠ ነገደ ዛሪ በበ ቤቱ ወአስተርአየ ላዕለ ቤተ ዘንብሪ ።
ወተፈልጠ ቤተ ዘንብሪ በበ ብእሲሁ ወአስተርአየ ላዕለ አካን ወልደ ከርሚ ወልደ ዛራ ዘእምነ ይሁዳ ።
ወይቤሎ ኢያሱ ለአካን ወልድየ አእኵቶ ለእግዚአብሔር አምላከ እስራኤል ወእመኖ ወአይድዐኒ ምንተ ገበርከ ወኢትኅባእ እምኔየ ።
ወአውሥኦ አካን ለኢያሱ ወይቤሎ አማን አነ አበስኩ ቅድመ እግዚአብሔር አምላከ እስራኤል ከመዝ ወከመዝ ገበርኩ ።
ሶበ ርኢኩ በውስተ በርበር ልብሰ ዐሥቅ አሐደ ወክልኤ ምእተ ጠፋልሐ ዲድረክመ ዘብሩር ወልሳን አሐቲ እንተ ወርቅ ተአክል ሃምሳ ዲድረክመ ተውላጣ ፈተውኩ ወነሣእኩ ።
ወናሁ ሀለወ ድፉን ውስተ ደብተራየ ወጠፋልሐ ብሩርኒ ሀለወ ድፉን መትሕቱ ።
ወፈነወ ኢያሱ ደቆ ወሮጹ ኀበ ትዕይንት ውስተ ደብተራሁ ወሀለወ ዝንቱ ድፉን ውስተ ደብተራሁ ወብሩርኒ ሀለወ ምስሌሁ መትሕቶ ።
ወአውፅኡ እምውስተ ደብተራሁ ወወሰዱ ኀበ ኢያሱ ወኀበ ኵሉ ሊቃናተ እስራኤል ወአንበሩ ቅድመ እግዚአብሔር ።
ወነሥኦ ኢያሱ ለአካን ወልደ ዛራ ወለውእቱ ብሩር ወለውእቱ ልብስ ወለይእቲ ልሳን እንተ ወርቅ ወወሰዶሙ ውስተ ቈላተ አኮር ወለደቂቁ ወለአዋልዲሁ ወለአልህምቲሁ ወለአባግዒሁ ወለአእዱጊሁ ወለደብተራሁ ።
ወለኵሉ ንዋዩ ወወሰዶሙ ውስተ ኤሜቃኮር ።
ወይቤሎ ኢያሱ ለአካን ለምንት ሠሮከነ ለይሠሩከ እግዚአብሔር በከመ ዮም ወወገርዎ በእብን ኵሎሙ እስራኤል ወአውዐይዎሙ በእሳት ወወገርዎሙ በእብን ።
ወአቀሙ ሎቱ ሐውልተ እንተ እብን እስከ ዮም ወእስከ ዛቲ ዕለት ወአኅደገ እግዚአብሔር መንሱተ መዐቱ ወበበይነ ዝንቱ ሰመዮ ኤሜቃኮር እስከ ዮም ወእስከ ዛቲ ዕለት ።
ወጌሠ በጽባሕ ኢያሱ ወግዕዙ እምነ ሳጢን ወበጽሑ እስከ ዮርዳንስ ውእቱ ወኵሉ ደቂቀ እስራኤል ወኀደሩ ህየ እንበለ ይዕድዉ ።
ወእምድኅረ ሠሉስ መዋዕል ቦኡ ጸሐፍት ማእከለ ትዕይንት ።
ወአስተኃለፉ ለሕዝብ ወይቤሉ እምከመ ርኢክሙ ታቦተ ሕጉ ለእግዚአብሔር አምላክነ ወካህናቲነ ወሌዋውያኒነ እንዘ ይጸውርዋ ገዐዙ አንትሙኒ እምነ መካናቲክሙ ወትልዉ ድኅሬሃ ።
ወባሕቱ ርሑቀ ይኩን ማእከሌክሙ ወማእከሌሃ መጠነ ዕሥራ ምእት በእመት ወበመስፈርቱ ቁሙ ።
ወኢትቅረብዋ ከመ ታእምሩ ውስተ ፍኖት እንተ ተሐውሩ እስመ ኢሖርክምዋ ለይእቲ ፍኖት ትካት ።
ወይቤሎሙ ኢያሱ ለሕዝብ አንጽሑ ርእሰክሙ ለጌሠም እስመ ጌሠመ ይገብር እግዚአብሔር መድምመ ለክሙ ።
ወይቤሎሙ ኢያሱ ለካህናት እንዘ ይብል ንሥኡ ታቦተ ሕጉ ለእግዚአብሔር ወሑሩ ቅድመ ሕዝብ ወነሥኡ ካህናት ታቦተ ሕጉ ለእግዚአብሔር ወሖሩ ቅድመ ሕዝብ ።
ወይቤሎ እግዚአብሔር ለኢየሱስ ናሁ በዛቲ ዕለት እእኅዝ አዕቢከ ቅድመ ኵሉ ደቂቀ እስራኤል ከመ ያእምሩ ከመ ሀለውኩ ምስሌከ በከመ ሀለውኩ ምስለ ሙሴ ።
ወይእዜኒ አዝዞሙ ለካህናት እለ ይጸውሩ ታቦተ ወበሎሙ እምከመ ቦእክሙ ውስተ ጽንፈ ማዩ ለዮርዳንስ ቁሙ ውስቴቱ ለዮርዳንስ ።
ወይቤሎሙ ኢያሱ ለደቂቀ እስራኤል ቅረቡ ዝየ ወስምዑ ቃለ እግዚአብሔር አምላክነ ።
ወይቤሎሙ ኢያሱ በዝንቱ ተአምሩ ከመ ሕያው ውእቱ እግዚአብሔር ።
ዘምስሌክሙ ወአጥፍኦ ያጠፍኦሙ እምቅድመ ገጽክሙ ለከናኔዎን ወለኬጤዎን ወለፌሬዜዎን ወለኤዌዎን ወለአሞሬዎን ወለኢያቡሴዎን ወለጌርጌሴዎን ።
ወናሁ ታቦተ ሕጉ ለእግዚአብሔር ውስተ ኵሉ ምድር ተዐዱ ቅድሜክሙ ዮርዳንስ ።
ወኅረዩ ለክሙ ዐሠርተ ወክልኤተ ዕደወ እምነ ደቂቀ እስራኤል አሐደ አሐደ ብእሴ እምነ አሐዱ አሐዱ ነገድ ።
ወሶበ አቀሙ እገሪሆሙ ካህናት እለ ይጸውሩ ታቦተ ሕጉ ለእግዚአብሔር ውስተ ኵሉ ምድር በውስተ ማየ ዮርዳንስ ።
ይነጽፍ ማየ ዮርዳንስ ወማይኒ ዘይወርድ እምነ ላዕሉ ይቀውም ።
ወእምዝ ሶበ ግዕዘ ሕዝብ እምነ መኃድሪሆሙ ከመ ይዕድውዎ ለዮርዳንስ ወካህናትሰ ጾሩ ታቦተ ሕግ ወሖሩ ቅድመ ሕዝብ ።
ለማየ ዮርዳንስ ወምሉእ ውእቱ ዮርዳንስ እስከ ድንጋጊሁ ከመ አመ መዋዕለ ክረምት ወከመ አመ ይሠዊ ስርናይ ።
ወሶበ ቦኡ ካህናት እለ ይጸውሩ ታቦተ ሕግ ውስተ ዮርዳንስ ወተጠምቃ እገሪሆሙ ለካህናት እለ ይጸውሩ ታቦተ ሕግ ውስተ ጽንፉ ።
ወቆመ ማይ ዘይወርድ እምነ ላዕሉ ወቆመ ከመ አረፍት እንዘ ያርሕቅ ቀዊመ ጥቀ ወጥቀ እስከ ደወለ ቀርያታያርም ።
ወዝክቱሰ ዘይወርድ ወረደ ውስተ ባሕር ዘአራባ ወባሕረ አሎን ወነጽፈ ወየብሰ ወቆመ ሕዝብ አንጻረ ኢያሪከ ።
ወቆሙ ካህናት እለ ይጸውሩ ታቦተ ሕጉ ለእግዚአብሔር ውስተ ይቡስ በማእከለ ዮርዳንስ ርሱያኒሆሙ ።
ወኵሉ ደቂቀ እስራኤል ዐደዉ እንተ ማእከለ ይቡስ እስከ ተገምረ ኵሉ ሕዝብ ወዐደዉ ዮርዳንስ ።
ወይቤሎ እግዚአብሔር ለኢያሱ ኢትፍራህ ወኢትደንግፅ ንሥኦሙ ምስሌከ ለኵሎሙ ዕደው መስተቃትላን ወተንሥእ ወዕረግ ውስተ ጋይ ።
እስመ ናሁ አግባእክዎ ውስተ እደዊከ ለንጉሠ ጋይ ወለሕዝቡሂ ወለሀገሩሂ ወለምድሩሂ ።
ወትገብሮሙ ለጋይ ወለንጉሦሙ ከመ ገበርካሃ ለኢያሪኮ ወንጉሣ ወበርበረ እንስሳሆሙ በርብር ለርእስከ ወባሕቱ ፈኑ ይዕግትዋ ለሀገር እንተ መንገለ ከዋላሃ ።
ወተንሥአ ኢያሱ ወኵሉ ሕዝብ ዘመስተቃትላን ወዐርጉ ውስተ ጋይ ወኀርየ ኢያሱ ሠለስተ እልፈ ዕደወ ጽኑዓነ ወመስተቃትላነ ወኀያላነ ወፈነዎሙ በሌሊት ።
ወአዘዞሙ ወይቤሎሙ ሑሩ ከመ ታእምሩ ዕግትዋ ለሀገር እንተ መንገለ ከዋላሃ ለሀገር ወኢትርሐቁ በሕቁ እምነ ሀገር ወንበሩ ኵልክሙ ድልዋኒክሙ ።
ወአንሰ ወኵሉ እለ ምስሌየ ነሐውር ኀበ ሀገር ወሶበ ወፅኡ ሰብአ ጋይ ወተቀበሉነ ከመ ቀዲሙ ንጐይይ እምቅድመ ገጾሙ ።
ወሶበ ወፅኡ ወዴገኑነ ናርሕቆሙ እምነ ሀገር ወይብሉ ነትዑ እሉሂ እምቅድመ ገጽነ ከመ ቀዲሙ ወንሕነሰ ንጐይይ እምቅድመ ገጾሙ ።
ወእምዝ እንከ ተንሥኡ አንትሙሂ ወአጥፍእዋ ለሀገሮሙ ወያገብአ እግዚአብሔር አምላክክሙ ውስተ እደዊክሙ ።
ወእምከመ ቦእክምዋ ለሀገሮሙ አውዕይዋ በእሳት ወግበሩ በከመ እቤለክሙ ናሁ አዘዝኩክሙ ።
ወፈነዎሙ ኢያሱ ወሖሩ ይዕግቱ ወነበሩ ማእከለ ቤቴል ወማእከለ ጋይ እምኀበ ባሕረ ጋይ ወቤተ ኢያሱ ህየ በይእቲ ሌሊት ማእከለ ሕዝብ ።
ወጌሠ ኢያሱ በጽባሕ ወርእዮሙ ለሕዝብ ወዐርጉ ውእቱ ወሊቃናቲሆሙ ለእስራኤል ፍጽመ ቅድመ ሕዝብ ላዕለ ጋይ ።
ወዐርጉ ኵሎሙ ሕዝብ መስተቃትላን ምስሌሁ ወሶበ ሖሩ ወበጽሑ ቅድመ ሀገር እንተ መንገለ ጽባሒሃ ።
ወእለሂ ዐገትዋ ለሀገር እንተ መንገለ ጽባሐ ባሕር ወተአኀዝዋ እንተ መንገለ መስዕ ለጋይ ወፂኦት ማእከሎሙ ወማእከለ ጋይ ።
ወነሥአ ኀምሳ ምእተ ብእሴ ወአንበሮሙ ይዕግቱ ማእከለ ቤትውን ወማእከለ ጋይ መንገለ ባሕረ ጋይ ።
ወአኅደሩ ኵሉ ሕዝብ ተዓይኒሆሙ እንተ መንገለ መስዕ ዘሀገር ወጽንፉ እስከ ባሕረ ሀገር ወሖረ ኢያሱ በይእቲ ሌሊት ማእከለ ውእቱ ፂኦት ።
ወሶበ ሰምዐ ንጉሠ ጋይ ጌሠ ፍጡነ ወወፅኡ ሰብአ ሀገር ወተቀበልዎሙ ።
እንተ ቅድሜሆሙ ከመ ይትቃተልዎሙ ውእቱ ወኵሉ ሕዝብ ዘምስሌሁ በጊዜሃ መንጸረ አራባ ወኢያእመረ ውእቱሰ ከመ ዐገትዎሙ እንተ መንገለ ከወላሃ ለሀገር ።
ወሶበ በጽሕዎሙ ጐዩ ኢያሱ ወኵሉ እስራኤል እምቅድመ ገጾሙ ወነትዑ ውስተ ፍኖተ ገዳም ።
ወኄለ ኵሉ ሕዝበ ብሔር ወተለውዎሙ ወሰደድዎሙ ወዴገንዎሙ እምድኅሬሆሙ ለደቂቀ እስራኤል ።
ወርሒቆሙ እሙንቱ እምነ ሀገር ሶበ አልቦ ዘተርፈ ወኢመኑሂ ውስተ ጋይ ወውስተ ቤቴል ዘኢተለዎሙ ወዘኢዴገኖሙ ለእስራኤል ።
ወኀደግዋ ለሀገር ርኁተ ወሰደድዎሙ ለእስራኤል ወደገንዎሙ ።
ወይቤሎ እግዚአብሔር ለኢያሱ አልዕል እዴከ በጋይሶ ዘውስተ እዴከ ላዕለ ጋይ እስመ ውስተ እዴከ አግባእክዋ ወእለሂ ዐገቱ ለይትነሥኡ ፍጡነ እምነ መካናቲሆሙ ።
ወአልዐለ እዴሁ ኢያሱ በጋይሶ ላዕለ ሀገር ።
ወተንሥኡ እለሂ ዐገቱ ፍጡነ እምነ መካናቲሆሙ ወወፅኡ ሶበ አልዐለ እዴሁ በጋይሶ ወቦኡ ሀገረ ወረከብዋ ወአውዐይዋ ፍጡነ በእሳት ።
ወሶበ ነጸሩ ድኅሬሆሙ ሰብአ ጋይ ወርእዩ ጢሰ የዐርግ ውስተ ሰማይ እምውስተ ሀገሮሙ ኀጥኡ እንከ ኀበ ይጐዩ ።
ኢለፌ ወኢለፌ ወሕዝብኒ እለ ጐዩ ውስተ ገዳም ተመይጥዎሙ ለእለ ዴገንዎሙ ።
ወርእየ ኢያሱ ከመ ረከብዋ ለሀገር እለ ዐገትዋ ወአእመሩ ሶበ ርእዩ ጢሰ የዐርግ ውስተ ሰማይ እምነ ሀገር ወእምዝ ተመይጡ ወቀተልዎሙ ለሰብአ ጋይ ።
ወእልክቱሂ ወፅኡ እምነ ሀገር ወተቀበልዎሙ ወአግብእዎሙ ማእከለ ትዕይንቶሙ ለእስራኤል ወቀተልዎሙ ወእልክቱሂ እምከሓ ወእሉሂ እምለፌ እስከ ኢያትረፉ እምኔሆሙ ነፋጺተ ዘድኅነ ።
ወአኀዝዎ ለንጉሠ ጋይ ሕያዎ ወወሰድዎ ኀበ ኢያሱ ።
ወሶበ አኅለቁ ቀቲሎቶሙ ለሰብአ ጋይ ደቂቀ እስራኤል በገዳም ወበሙራደ ደብር በኀበ ዴገንዎሙ ።
ወቀተልዎሙ ለኵሎሙ በኀፂን ወአጥፍእዎሙ ወተመይጠ ኢያሱ በጊዜሃ ውስተ ጋይ ወቀተላ በኀፂን ።
ወኮኑ ኵሎሙ እለ ሞቱ ይእተ አሚረ ተባዕቱ ወአንስቱ እልፍ ወዕሥራ ምእት ኵሉ ሰብአ ጋይ ።
ወኢሜጠ ኢያሱ እዴሁ እንተ አልዐለ በጋይሶ እስከ አጥፍእዎሙ ለሰብአ ጋይ ።
ዘእንበለ እንስሳ ወበርበረ ሀገር ኵሎ ዘበርበሩ ደቂቀ እስራኤል ለርእሶሙ በትእዛዘ እግዚአብሔር በከመ አዘዞ እግዚአብሔር ለኢያሱ ።
ወአውዐያ ኢየሱ ለሀገር በእሳት ወኮነት ሐመደ ወረሰያ ከመ አልቦ ዘይነብራ ለዘላፉ እስከ ዮም ወእስከ ዛቲ ዕለት ።
ወለንጉሠ ጋይ ሰቀሎ ውስተ ዕፅ ዘግባ ወነበረ ውስተ ዕፅ እስከ ሰርክ ወሶበ ዐርበት ፀሐይ አዘዘ ኢያሱ ወአውረድዎ እምውስተ ዕፅ ።
ወወገርዎ ውስተ ግብ ውስተ አንቀጸ ሀገር ወገብሩ ሎቱ ነፍቀ አንተ እብን ዐባይ እስከ ዮም ወእስከ ዛቲ ዕለት ።
ወነደቀ ኢያሱ ምሥዋዐ ይእተ አሚረ ለእግዚአብሔር አምላከ እስራኤል በደብረ ጌባል ።
በከመ አዘዞሙ ሙሴ ቍልዔሁ ለእግዚአብሔር ለደቂቀ እስራኤል በከመ ጽሑፍ ውስተ ሕገ ሙሴ ምሥዋዐ ዘእብን መብሐት ዘኢተወቅረ ወዘኢተገብረ በኅፂን ።
ወአዕረገሂ ቍርባነ ለእግዚአብሔር ወመሥዋዕተ መድኀኒት ።
ወጸሐፎ ኢየሱ ውስተ እብን ለዝክቱ ዳግም ኦሪት ሕገ ሙሴ ዘጸሐፈ በቅድሜሆሙ ለኵሉ ደቂቀ እስራኤል ።
እለ አዘዞሙ ሙሴ ቍልዔሁ ለእግዚአብሔር ከመ ይባርክዎ ለሕዝበ እስራኤል ።
ወመንፈቆሙ ለግዩራን ወእለሂ እምፍጥረቶሙ ጠቃ ደብረ ጌባል ወመንፈቆሙ ጠቃ ደብረ ጋሪዝን ።
ወኵሉ እስራኤል ወመኳንንቲሆሙ ወጸሐፍቶሙ የሐውሩ እምፀጋም ወእምየማን ቅድመ ታቦት ወካህናትሰ ወሌዋውያን ይጸውሩ ታቦተ ሕጉ ለእግዚአብሔር ።
ወእሙንቱ ይቀውሙ ወእምድኅረ ዝንቱ አንበበ ኢያሱ ኵሎ ነገሮ ለዝንቱ ሕግ በረከቶሂ ወመርገሞሂ ኵሎ ዘጽሑፍ ውስተ ሕገ ሙሴ ።
ወአልቦ ቃለ እምነ ኵሉ ዘአዘዞ ሙሴ ለኢያሱ ዘኢያንበበ ወዘኢያስምዖሙ ኢያሱ ለኵሉ ተዓይነ ደቂቀ እስራኤል ለዕደዊሆሙ ወለአንስቲያሆሙ ወለደቂቆሙ ።
ወእሉ እሙንቱ ነገሥት እለ ቀተሉ ደቂቀ እስራኤል ወተወርስዎሙ ምድሮሙ በማዕዶተ ዮርዳንስ ።
ዘመንገለ ሠረቀ ፀሐይ እምነ ቈላተ አርኖን እስከ ደብረ አኤርሞን ወኵሎ ምድረ አራባ ዘመንገለ ጽባሒሁ ።
ሴዎን ንጉሠ አሞሬዎን ዘይነብር ውስተ ሔሴቦን ወይኴንን እምነ አርኖን እንተ ሀለወት ውስተ ቈላት ዘአሐዱ ኅብር ወመንፈቀ ገላአድ እስከ ኢያቦቅ ደወሎሙ ለደቂቀ አሞን ።
ወአራባ እስከ ባሕረ ኬኔሬት ዘመንገለ ጽባሕ ወእስከ ባሕረ አራባ ባሕረ አሎን ።
እምነ ጽባሒሁ እምነ ፍኖት ዘመንገለ አሲሞት እምነ ቴመን እንተ መትሕተ ሜዶት ወፈስጋ ።
ወአግ ንጉሠ ባሳን ዘተርፈ እምነ ውስቴቶሙ ለእለ ያርብሕ እለ ይነብሩ ውስተ አስጣሮት ወኤኔድራይን ።
መስፍን ውእቱ እምነ አድባረ አኤርሞን ወእምነ ሴኬ ወኵሉ ባሳን እስከ አድዋለ ጌርጌሲ ወመካት ወመንፈቀ ገላአድ ደወሉ ለሴዎን ንጉሠ ሔሴቦን ።
ሙሴ ቍልዔሁ ለእግዚአብሔር ወደቂቀ እስራኤል ቀተልዎሙ ወወሀቦሙ ርስቶሙ ሙሴ ኪያሃ ምድረ ለሮቤል ወለጋድ ወለመንፈቀ ነገደ መናሴ ።
ወደቂቀ እስራኤል በማዕዶተ ዮርዳንስ በመንገለ ባሕረ በለጋድ በውስተ ገዳሙ ለሊባኖስ ወእስከ ደብረ ቀልከ ዘያዐርግ ውስተ ሴይር ።
ወወሀቦሙ ኢያሱ ይእተ ምድረ ለሕዝበ እስራኤል ርስተ ወአውረሶሙ ።
በውስተ ደብርኒ ወበውስተ ገዳምኒ ወበአራባ ወበአሴዶት ወበአሕቀልትኒ ።
ወናጌብ ወኬጤዎን ወአሞሬዎን ወከናኔዎን ወፌሬዜዎን ወኢየቡሴዎን ወኤዌዎን ።
ወንጉሠ ኢያሪኮ ወንጉሠ ጋይ እንተ ምእኃዘ ቤቴል ።
ንጉሠ ኢየሩሳሌም ንጉሠ ኬብሮን ።
ንጉሠ ኢየሬሙት ንጉሠ ላኪስ ።
ንጉሠ ኤለም ንጉሠ ጋዜር ።
ንጉሠ ዳቢር ንጉሠ ጊሲር ።
ንጉሠ ኤርሞት ንጉሠ አረት ።
ንጉሠ ሌምና ንጉሠ አዶለም ።
ንጉሠ ኤዳሕ ።
ንጉሠ ኤጠፋድ ንጉሠ ዖፌር ።
ንጉሠ ዖፌቀጤሳሮት ንጉሠ አሶም ።
ንጉሠ ሶምዖን ንጉሠ መምሮት ።
ንጉሠ አዚፍ ንጉሠ ቃዴስ ።
ንጉሠ ዘቀቅ ንጉሠ መሬዶት ።
ንጉሠ ዬቆም ዘኬርሜል ንጉሠ ኤዶር ዘፌኔአዶር ።
ንጉሠ ሐጊ ዘገልያ ንጉሠ ተርሳ ።
እሉ ኵሎሙ ነገሥት ዕሥራ ወተሰዐቱ ።
ወሶበ ሰምዐ ኢያቢስ ንጉሠ አሶር ለአከ ኀበ ኢዮባብ ንጉሠ አመሮን ወኀበ ንጉሠ ሰሞአን ወኀበ ንጉሠ አዚፍ ።
ወኀበ ነገሥት እለ መንገለ ሲዶና እንተ ተዐቢ እንተ ውስተ አድባር ወውስተ አራባ እንተ ቅድመ ኬኔሬት ወውስተ አሕቅልት ወውስተ ፌናዶር ።
ወውስተ ጰራሊያ ዘከናአን ዘመንገለ ጽባሕ ወውስተ ጰራሊያ ዘአሞሬዎን ወኤዌዎን ወኢየቡሴዎን ወፌሬዜዎን ።
እለ ውስተ አድባር ወኬጤዎን እለ ውስተ አሕቅልት ወውስተ መሴውመን ።
ወወፅኡ እሙንቱኒ ወነገሥቶሙኒ ምስሌሆሙ ከመ ኆጻ ባሕር ብዝኆሙ ወአፍራስ ወሰረገላት ብዙኅ ጥቀ ።
ወተጋብኡ ኵሎሙ ነገሥቶሙ ወመጽኡ ኅቡረ ወተአኅዝዎሙ ይትቃተልዎሙ ለእስራኤል በኀበ ማየ መሮን ።
ወይቤሎ እግዚአብሔር ለኢያሱ ኢትፍራህ እምቅድመ ገጾሙ እስመ ጌሠመ በዛቲ ጊዜ አነ አገብኦሙ ከመ ይትቀተሉ በቅድመ እስራኤል ።
ወለአፍራሲሆሙኒ ምትርዎን ሥረዊሆን ወሰረገላቲሆሙኒ አውዕዩ በእሳት ።
ወሖሩ ኢያሱ ወኵሉ ሕዝብ መስተቃትላን ላዕሌሆሙ ኀበ ማየ መሮን ወአውገብዎሙ ወወረዱ ላዕሌሆሙ እምነ አድባር ።
ወአግብኦሙ እግዚአብሔር ውስተ እዴሆሙ ለእስራኤል ወዴገንዎሙ ወእንዘ ይቀትልዎሙ እስከ ሲዶና ዐቢይ ወእስከ መሴሮን ወእስከ አሕቅልተ ።
መሶኅ በመንገለ ጽባሒሁ ወቀተልዎሙ ኢያትረፉ እምኔሆሙ ነፋጺተ ።
ወገብሮሙ ኢያሱ በከመ አዘዞ እግዚአብሔር መተረ ሥረዊሆን ለአፍራሲሆሙ ወሰረገላቲሆሙኒ አውዐየ በእሳት ።
ወተመይጠ ኢያሱ በእማንቱ መዋዕል ወነሥአ ለአሶር ወለንጉሣ እስመ አሶር ቀዲሙ ምኵናኒሆሙ ይእቲ ለኵሎሙ እሉ ነገሥት ።
ወቀተሉ ኵሎ ዘመንፈስ ዘውስቴታ በኀፂን ወአጥፍእዎሙ ለኵሎሙ እስከ ኢያትረፉ ውስቴታ ዘመንፈስ ወአውዐያ ለአሶር በእሳት ወለኵሉ አህጉረ ነገሥት ።
ወነሥኦሙ ኢያሱ ለነገሥቶሙ ወቀተሎሙ በኀፂን ወሠረዎሙ በከመ አዘዞ ሙሴ ቍልዔሁ ለእግዚአብሔር ።
ወባዕደሰ አህጉረ ኵሎ ዘአድያም ኢያውዐዩ እስራኤል እንበለ አሶር ባሕቲታ ዘአውዐዩ እስራኤል ።
ወበርበርዋ ደቂቀ እስራኤል ለርእሶሙ ኵሎ በርበራ ወሎሙሰ ሠረውዎሙ ለኵሎሙ እስከ አጥፍእዎሙ ።
በአፈ ኀፂን ወኢያትረፉ እምኔሆሙ ወኢአሐደ ዘመንፈስ ።
በከመ አዘዞ እግዚአብሔር ለሙሴ ቍልዔሁ ወሙሴ አዘዞ ለኢያሱ ወከማሁ ገብረ ኢያሱ ወኢኀደገ ወኢምንተ እምነ ኵሉ ዘአዘዞ ሙሴ ።
ወነሥአ ኢያሱ ኵሎ ደወለ ምድሮሙ ዘመንገለ አድባር ወኵሎ ምድረ አዴብ ወኵሎ ምድረ ጎሶም ወአሕቅልቲሃ ወዘመንገለ ዐረቢሃ ወደብረ እስራኤል ወታሕትየኒ ደወሎሙ ዘመንገለ ደብር ።
እምነ ደብረ ኤኬል ወየዐርግ እስከ ሴይር ወእስከ በለገድ ወአሕቅልተ ሊባኖስ ዘመንገለ ደብረ አኤርሞን ።
ወአኀዞሙ ለኵሎሙ ነገሥቶሙ ወቀተሎሙ ወአጥፍኦሙ ።
ወጕንዱየ መዋዕለ ነበረ ኢያሱ ኀበ እሉ ነገሥት እንዘ ይትቃተሎሙ ።
ወአልቦ ሀገረ እንተ ኢነሥኡ እስራኤል ኵሎን ነሥእዎን በቀትል ።
ከመ ይሠርውዎሙ ወከመ ኢይምሐርዎሙ አላ ከመ ያጥፍእዎሙ በከመ ዘዞ እግዚአብሔር ለሙሴ ።
እስመ እግዚአብሔር አጽንዖሙ ልቦሙ ውስተ ቀትል ለእስራኤል ።
ወሖረ ኢያሱ በእማንቱ መዋዕል ወአጥፍኦሙ ለእለ ውስተ አቂም እለ ውስተ አድባር እምነ ኬብሮን ወእምነ ዳቤር ወእምነ አናቦት ።
ወእምውስተ ኵሉ ደወሎሙ ለእስራኤል ወእምነ አድባረ ይሁዳ ምስለ አህጉሮሙ ወአጥፍኦሙ ኢያሱ ።
ወኢያትረፈ እምኔሆሙ ለእለ ውስተ አቂም እምውስተ እስራኤል እንበለ ውስተ ጋዜ ወውስተ ጌት ወአሴዶ ዘተርፉ ።
ወነሥአ ኢያሱ ኵሎ ምድሮሙ በከመ አዘዞ እግዚአብሔር ለሙሴ ወወሀቦሙ ኢያሱ ርስቶሙ ለእስራኤል ዘከመ ከፈሎሙ በበ ነገዶሙ ።
ወአዕረፈት እንከ ምድር እምነ ቀትል ።
ወእምዝ እምድኅረ ብዙኅ መዋዕል እምድኅረ አዕረፎሙ እግዚአብሔር አምላከ እስራኤል እምነ ኵሉ ፀሮሙ ዘአውደሙ ወልህቀ ኢየሱስ ወኀለፈ መዋዕሊሁ ።
ወጸውዐ ኵሎ ደቂቀ እስራኤል ወሊቃናቲሆሙ ወመላእክቲሆሙ ወጸሐፍቶሙ ወመኳንንቲሆሙ ወይቤሎሙ ናሁ ረሣእኩ አንሰ ወኀለፈ መዋዕልየ ።
ወለሊክሙ ርኢክሙ ኵሎ ዘገብረ እግዚአብሔር አምላክነ ላዕለ ሕዝብ እለ ቅድመ ገጽነ ከመ እግዚአብሔር አምላክነ ፀብኦሙ ለነ ።
ወናሁ ርእዩ ኀደጉ ለክሙ አሕዛብ እለ ተርፉ ውስተ አድዋሊክሙ ዘዘ ሕዘቢክሙ ወዘእምነ ዮርዳንስ ኵሎ አሕዛበ ሠሮክዎሙ ወእምነ ባሕር ዐቢይ ወሰንክሙ ምዕራበ ፀሐይ ።
ወእግዚአብሔር አምላክክሙ ውእቱ ያጠፍኦሙ ለክሙ እምቅድመ ገጽክሙ እስከ ይደመሰሱ ወይፌኑ ላዕሌሆሙ አራዊተ ሐቅል እስከ ያጠፍኦሙ ወለነገሥቶሙ እምነ ቅድሜክሙ ።
ወትወርሱ ምድሮሙ በከመ ይቤለነ እግዚአብሔር አምላክነ ።
ወአጽንዑ ጥቀ ከመ ትዕቀቡ ወከመ ትግበሩ ኵሉ ዘጽሑፍ ውስተ መጽሐፈ ሕጉ ለሙሴ ከመ ኢትትገሐሡ እምኔሁ ኢለፀጋም ወኢለየማን ።
ከመ ኢትባኡ ውስተ እሉ አሕዛብ እለ ተርፉ ምስሌክሙ ወአስማተ አማልክቲሆሙ ኢይሰመይ በውስቴትክሙ ወኢትምሐሉ ቦሙ ወኢትስግዱ ሎሙ ወኢታምልክዎሙ ።
አላ ለእግዚአብሔር አምላክክሙ ትልውዎ በከመ ገበርክሙ እስከ ዛቲ ዕለት ።
ወውእቱ እግዚአብሔር ያጠፍኦሙ እምቅድሙ ገጽክሙ ለአሕዛብ ዐበይት ወጽኑዓን ወአንትሙሰ አልቦ ዘይትቃወመክሙ ቅድሜክሙ እስከ ዛቲ ዕለት ።
አሐዱ ብእሲ እምኔክሙ ይሰድድ ዐሠርተ ምእተ እስመ እግዚአብሔር አምላክነ ይፀብእ ለነ በከመ ይቤለነ ።
ወተዓቀቡ ጥቀ ነፍስክሙ ከመ ታፍቅርዎ ለእግዚአብሔር አምላክነ ።
ወእመሰ ተመየጥክሙ ወኀደግምዎ ትገብኡ ውስተ እሉ አሕዛብ እለ ተርፉ ምስሌክሙ ወትትዋሰቡ ምስሌሆሙ ወትዴመሩ ውስቴቶሙ ።
ወለሊክሙ አእምሩ ከመ ኢያጠፍኦሙ እንከ እግዚአብሔር ለእሉ አሕዛብ እምቅድሜክሙ ወይከውኑክሙ መሥገርተ ወዕቅፍተ ወቀኖታተ ውስተ ሰኰናክሙ ወይዴጕጹክሙ ።
ውስተ አዕይንቲክሙ እስከ ትጠፍኡ እምነ ምድር ቡርክት እንተ ወሀበክሙ እግዚአብሔር አምላክክሙ ።
ወአንሰ አሐውር ውስተ ፍኖት ከመ ኵሉ እለ ውስተ ምድር ወአእምሩ በኵሉ ልብክሙ ወበኵሉ ነፍስክሙ ።
ከመ ኢተኀድገት ወኢአሐቲ ቃል እምነ ኵሉ ሠናይት እንተ ይቤለክሙ እግዚአብሔር አምላክነ ወኵሉ በጽሐነ ወአልቦ ዘኢረከበነ እምኔሁ ።
ወበከመ በጽሐክሙ ኵሉ ቃል ሠናይ ዘይቤለክሙ እግዚአብሔር አምላክክሙ ።
ከማሁ ያመጽእ እግዚአብሔር አምላክክሙ ላዕሌክሙ ኵሎ ቃለ እኩየ እስከ ያጠፍአክሙ እምነ ዛቲ ምድር ቡርክት እንተ ወሀበክሙ እግዚአብሔር ።
እምከመ ኀደግሙ ኪዳኖ ለአምላክክሙ ዘአዘዘክሙ እመ ሖርክሙ ወአምለክሙ አማልክተ ባዕድ ወሰገድክሙ ሎሙ ።
ወይትመዓዕ በመዐት እግዚአብሔር ላዕሌክሙ ወፍጡነ ያጠፍአክሙ እምነ ምድር እንተ ወሀበክሙ ።
ወኮነ ደወሎሙ ለነገደ ይሁዳ በበ ሕዘቢሆሙ እምነ አድዋሊሆሙ ለኤዶማውያን እምነ ገዳም ዘፂን እስከ ቃዴስ መንገለ አዜብ ።
ወኮነ ደወሎሙ እምነ ሊቦስ እስከ አሐዱ ኅብር ዘባሕረ አሊቄ እምነ ፍኖት እንተ ትወስድ ላዕለ ሊባ ።
ወተሐውር ቅድመ አቅራቢን ወትወፅእ ላዕለ ሴናቀ ወተዐርግ እምነ ሊቦስ ላዕለ ቃዴስ በርኔ ወትወፅእ ላዕለ አስሮን ወተዐርግ ላዕለ ሰራዳ ወትወፅእ ላዕለ ዐረበ ቃዴስ ።
ወተሐውር ላዕለ ሴልሞናን ወትወፅእ ላዕለ ቈላተ ግብጽ ወይከውን ሞጻእቱ ለደወሎሙ ላዕለ ባሕር ወዝንቱ ውእቱ ደወሎሙ ዘመንገለ አዜብ ።
ወደወሎሙ ዘመንገለ ጽባሕ ኵሉ ባሕረ አሊቄ እስከ ዮርዳንስ ወደወሎሙ ዘመንገለ መስዕ እምነ ፍኖት እንተ ኀበ ባሕር ወእምነ አሐዱ ኅብር ዘዮርዳንስ ።
ወየዐርግ ደወሎሙ ዲበ ቤተ ግላዓም ወየኀልፍ ዲበ ቦራ ወየዐርግ ደወሎሙ ላዕለ ሊቶንቤዎን ዘወልደ ሮቤል ።
ወየዐርግ ደወሎሙ ላዕለ ራብዕቱ ለቈላተ አኮር ወይወርድ ላዕለ ገልገል እንተ ቅድመ ማዕዶተ አደሚን እንተ መንገለ አዜቡ ለቈላት ።
ወታወፅእ ላዕለ ነቅዐ ማየ ሄልዩ ወይከውን ሞጻእቱ ነቅዐ ሮጌል ።
ወየዐርግ ደወሎሙ እንተ ቈላተ ወልደ ኤኖም እንተ መንገለ አዜባ ለኢያቡስ እንተ ይእቲ አያሩሳሌም ።
ወያወፅእ ደወሎሙ ውስተ ርእሰ ደብር ዘሀለወ ቅድመ ቈላተ ኤኖም ዘኀበ ባሕር እንተ ውስተ አሐዱ ኅብር ዘምድረ ረፋይን ዘመንገለ መስዕ ።
ወይወስድ ደወሎሙ እምነ ውእቱ ርእሰ ደብር ላዕለ ነቅዐ ማይ ዘነፍቶ ወያበጽሕ ውስተ ደብረ ኤፍሮን ወይወስድ ደወሎሙ ላዕለ በዓል እንተ ይእቲ ሀገረ ኢያሪን ።
ወየኀልፍ ደወሎሙ እምነ በዓል ላዕለ ባሕር ወየኀልፍ እንተ ደወለ አሳሬቱስ እንተ መንገለ አዜባ ለሀገረ ኢያሪም ወመስዓ ለከሰሎን ወይወርድ ላዕለ ሀገረ ኤልዩ ወየኀልፍ ላዕለ ሊባ ።
ወያወፅእ ደወሎሙ ላዕለ አዜባ ለዐቃሮን ወይገብእ ላዕለ መስዕ ወያወፅእ ደወሎሙ ዲበ ሶቆት ወየኀልፍ ደወሎሙ ላዕለ አዜብ ወያወፅእ ላዕለ ሌብና ።
ወይከውን ሞፃእቱ ለደወሎሙ ዲበ ባሕር ወደወሎሙኒ ዘመንገለ ባሕር ባሕር ዐቢይ ወሰኖሙ ።
ወዝንቱ ውእቱ ደወሎሙ ለደቂቀ ይሁዳ ዘአውዶሙ በበ ሕዘቢሆሙ ።
ወለካሌብ ወልደ ዬፎኔ ወሀቦ መክፈልቶ በማእከሎሙ ለደቂቀ ይሁዳ በትእዛዘ እግዚአብሔር ወወሀቦ ኢያሱ ሀገረ አርቦቅ ደብረ አህጉረ ኤናቅ እንተ ይእቲ ኬብሮን ።
ወሠረዎሙ እምህየ ካሌብ ወልደ ዬፎኔ ለሠለስቲሆሙ ደቂቀ ኤናቅ ለሡሲ ወለጠለሚ ወለአኪማ ።
ወዐርገ እምህየ ካሌብ ላዕለ እለ ይነብሩ ውስተ ዳቢር ወስማ ለዳቢር ቀዲሙ ሀገረ መጽሐፍ ።
ወይቤ ካሌብ ዘነሥአ ወቀተላ ለሀገረ መጽሐፍ ወአስተጋብአ እሁቦ አስካ ወለትየ ትኵኖ ብእሲተ ።
ወነሥአ ጎቶንዬል ወልደ ቄኔዝ እኁሁ ለካሌብ ወወሀቦ አስካ ወለቶ ትኵኖ ብእሲተ ።
ወእምዝ ሶበ ለሐዊር ተማከረቶ እንዘ ትብል እስአሎ ለአቡየ ገራህተ ወጸርኀት በዲበ አድግ ።
ወይቤላ ካሌብ ምንተ ኮንኪ ወትቤሎ ሀበኒ በረከተ እስመ ውስተ ምድረ ናጌብ መጠውከኒ ሀበኒ ቦታኒስ ።
ወወሀባ ጎኔትላን እንተ ላዕሉ ወጎኔትላን እንተ ታሕቱ እምርስቶሙ ለነገደ ደቂቀ ይሁዳ ።
ወኮነ አህጉሪሆሙ አህጉር ዘነገደ ደቂቀ ይሁዳ በውስተ አድዋለ ኤዶም በገዳሙ ወቤሴሌኤል ወአራ ወአሶር ።
ወኢቀም ወሬግማ ወአሩሔል ።
ወቃዴስ ወአስሪዮኔም ወሚናን ።
ወበልማናን ወአዕጻዳቲሆን ።
ወአህጉረ አሴሮን እንተ ይእቲ አሶር ።
ወሴን ወሰማዓ ወሞላዳ ።
ወሴሪ ወቤፋላድ ።
ወኮላሶኤዳ ወበርሳቤሕ ወአዕጻዳቲሆን ።
ባላ ወባቆብ ወደብራቲሆን ወአሶም ።
ወኤለቦሂዳድ ወቤቴል ወኤርማ ።
ወሴቄላቅ ወመከርም ወሴተነኅ ።
ወላቦስ ወሳሌ ወኤርሞት ዕሥራ ወትስዑ አህጉር ወአዕጻዳቲሆን ።
በውስተ ሐቅል አስጣሖል ወሳራ ወአሳ ።
ወራሜን እንተ ላዕሉ ወኢዱቶት ወመሐንስ ።
ወኤርሙት ወኦዶለም ወሜምራ ወሰኦኮ ወሐዜቃ ።
ወሰቃርም ወገዴራ ወደብራቲሃ ዐሥሩ ወአርባዕ አህጉር ወአዕጻዳቲሆን ።
ሴና ወአዳሳን ወመገድገድ ።
ወአዳለል ወመስፋ ወይቃሬል ወማኬሳ ።
ወቦሴዶት ወይዴሓ ዶሌያ ።
ወኮብራ ወማክስ ወመሐኮስ ።
ወጌዶር ወቦጋዲየል ወኖማን ወመቄደም ዐሥሩ ወስሱ አህጉር ወአዕጻዳቲሆን ።
ሌምና ወኤተቅ ወአኖክ ።
ወአድና ወናሲብ ።
ወኢለም ወአቄዝም ወበቴሳር ወኤሎም ዐሥሩ አህጉር ወአዕጻዳቲሆን ።
አቃሮን ወአዕጻዳቲሃ ወደብራቲሆን ።
እምነ አቃሮን ጌማ ወኵሉ ዘሀለወ ቅሩበ አሴዶት ወአዕጻዳቲሆን ።
አሴዬዶት ወአዕጻዳቲሃ ወደብራቲሃ ወጋዛ ወአዕጻዳቲሃ ወደብራቲሃ እስከ ፈለገ ግብጽ ወባሕር ዐባይ ትፈልጦ ።
ወአድባረ ሳሚርሂ ወኢዬቴር ወሦካ ።
ወሬና ወሀገረ መጽሐፍ ይእቲ ዳቢር ።
ወአኖን ወሴቄማ ወኤሳማ ።
ወጎሶም ወከሉ ወከና ዐሥሩ ወአሐቲ አህጉር ወአዕጻዳቲሆን ።
ኤሬም ወሬምና ወሶማ ።
ወኢየማይን ወቤታቁ ወፋቁሕ ።
ወኤውማ ወአህጉረ አርቦቅ ይእቲ ኬብሮን ወሶሬት ትስዑ አህጉር ወደብራቲሆን ።
መሖር ወኬርሜል ወኦዚብ ወኢጣን ።
ወኢያሪዬል ወኢያሪቅም ወዘቃይን ።
ወጋባ ወተምና ተስዑ አህጉር ወአዕጻዳቲሆን ።
ወአሉዋ ወቤትሱር ወጌዶር ።
ወመገዶት ወቤተነም ወኤቴቁም ስሱ አህጉር ወአዕጻዳቲሆን ።
ቴቆ ወኤፍራታ እንተ ይእቲ ቤተ ልሔም ወፋጎር ወኤጣን ወቁሎን ወጠጦን ወሶቤሔ ወቃሬ ወጋሌም ወኤቴር ወመኖኮ ዐሥሩ ወአሐቲ አህጉር ወአዕጻዳቲሆን ።
ቃርያት በዐል እንተ ይእቲ ሀገረ ኢያርም ወሶቤታ ክልኤ አህጉር ወደብራቲሆን ።
ወባልዳጊስ ወተራበዐም ወኤሞን ።
ወሰኪዮዛን ወነፍላዛን ወአህጉሪሆን ሳለም ወአቃዴስ ሰብዑ አህጉር ወአዕጻዳቲሆን ።
ወኢየቡሴዎን እለ ይነብሩ ውስተ ኢየሩሳሌም ስእንዎሙ ደቂቀ ይሁዳ አጥፍኦቶሙ ።
ወነበሩ ኢየቡሴዎን ውስተ ኢየሩሳሌም እስከ ይእቲ ዕለት ።
ወእሉ እሙንቱ እለ አስተዋረስዎሙ ለደቂቀ እስራኤል በምድረ ከናአን ወአስተዋረስዎሙ እልዓዛር ካህን ወኢያሱ ወልደ ነዌ ወመላእክተ ቤተ አበወ ነገዶሙ ለእስራኤል ።
በበ መክፈልቶሙ ተዋረሱ በከመ አዘዘ እግዚአብሔር በእደ ኢያሱ ለትስዐቱ ነገድ ወለመንፈቀ ነገደ መናሴ እምነ ማዕዶተ ዮርዳንስ ።
ወለሌዋውያንሰ ኢወሀብዎሙ መክፈልቶሙ ።
እስመ ደቂቀ ዮሴፍ ክልኤቱ ነገድ እሙንቱ ዘመናሴ ወዘኤፍሬም ።
ወኢወሀብዎሙ መክፈልቶሙ ምድረ ለሌዋውያን እንበለ አህጉረ ዘውስቴታ ይነብሩ ዘፈለጠ ሎሙ ።
በከመ አዘዞ እግዚአብሔር ለሙሴ ከማሁ ገብሩ ደቂቀ እስራኤል ወተካፈሉ ምድረ ።
ወመጽኡ ደቂቀ ይሁዳ ኀበ ኢያሱ በገልጋላ ።
ወይቤሎ ካሌብ ወልደ ዬፎኔ ቀኔዛዊ ለሊከ ታአምር ቃለ ዘይቤሎ እግዚአብሔር ለሙሴ ብእሴ እግዚአብሔር በእንቲአየ ወአንተኒ ውስተ ቃዴስ በርኔ ።
እስመ አርብዓ ዓም ሊተ አመ ፈነወኒ ሙሴ ቍልዔሁ ለእግዚአብሔር እምነ ቃዴስ በርኔ ከመ ንርአያ ለይእቲ ምድር ወዜነውዎ ነገረ ዘከመ ሕሊናሆሙ ።
ወመሐለ ሙሴ በይእቲ ዕለት እንዘ ይብል ምድር እንተ ውስቴታ ዐረገ አንተ ለከ ትከውን መክፈልተከ ወለውሉድከ ለዓለም እስመ ገባእኩ እትልዎ ለእግዚአብሔር አምላክነ ።
ወይእዜኒ አልሀቀኒ እግዚአብሔር ናሁ አርብዓ ወኀምስቱ ዓም እምአመ ይቤሎ እግዚአብሔር ለሙሴ ዘንተ ቃለ ወሖሩ እስራኤል ውስተ ገዳም ።
ወይእዜኒ ናሁ ዮምኒ እንዘ ሰማንያ ወአምስቱ ዓመት ሊተ ።
ዓዲየ ጽኑዕ አነ ከመ አመ ይፌንወኒ ሙሴ ከማሁ ጽኑዕ አነ ይእዜኒ ለወፂእ ውስተ ፀብእ ወለአቲውኒ ።
ወይእዜኒ እስእለከ ዘንተ ደብረ በከመ ይቤ እግዚአብሔር በይእቲ ዕለት እስመ ለሊከ ሰማዕከ ይእተ አሚረ ዘንተ ቃለ ።
ወይእዜሰ ሰብአ አቂን ህየ ሀለዉ ወአህጉሪሆሙኒ ዐበይት ወጽኑዓት ወእመሰ ሀለወ እግዚአብሔር ምስሌየ አጠፍኦሙ በከመ ይቤለኒ እግዚአብሔር ።
ወባረኮ ኢያሱ ወወሀቦ ኬብሮን ለካሌብ ለወልደ ዬፎኔ ቀኔዛዊ መክፈልቶ እስከ ዮም እስከ ዛቲ ዕለት እስመ ተለወ ትእዛዞ ለእግዚአብሔር አምላከ እስራኤል ።
ወስማሰ ቀዲሙ ለኬብሮን ሀገረ አርጎብ ወደብረ አህጉር ይእቲ ለእለ ውስተ አቂም ወአዕረፈት ምድር እምነ ቀትል ።
ወነበቦ እግዚአብሔር ለኢየሱ ወይቤሎ ።
ንግሮሙ ለደቂቀ እስራኤል ወበሎሙ ሀቡ አህጉረ ምስካይ ዘእቤለከሙ በእደ ሙሴ ።
ምስካይ ለቀታሊ ለዘ ቀተለ ነፍሰ በኢያእምሮ እንዘ ኢይፈቅድ ወግበሩ ለክሙ አህጉረ ምስካይ ።
ወይስኪ ውስተ አሐቲ እምነ እላንቱ አህጉር ወይቁም ውስተ ኆኅተ አንቀጸ ሀገር ወይንግሮሙ ቃሎ ለሊቃናታ ለይእቲ ሀገር ።
ወያብእዎ ሰብእ ኀቤሆሙ ወየሀብዎ መካነ ወይንበር ምስሌሆሙ ።
ወሶበ ዴገኖ አበ ደም ኢያግብእዎ ሎቱ ውስተ እዴሁ እስመ በኢያእምሮ ቀተሎ ለካልኡ ወእንዘ ኢይጸልኦ ቀዲሙ ።
ወይነብር ውስተ ይእቲ ሀገር እስከ ይበጽሕ ቅድመ ዐውድ ይትሐተት ወእስከ አመ ይመውት ካህን ዐቢይ ዘሀለወ በእማንቱ መዋዕል ።
ወይእተ አሚረ ይገብእ ቀታሊ ወየአቱ ሀገሮ ወውስተ ቤቱ ወውስተ ሀገር እንተ እምኔሃ ሰከየ ወኢይቀትሎ አበ ደም ለቀታሊ እስከ ይቀውም ቅድመ ዐውድአ ይትሐተትአ ።
ወፈለጣ ለቃዴስ በገሊላ በውስተ ደብረ ንፍታሌም ወሲኬም በውስተ ደብረ ኤፍሬም ወሀገረ አርቦቅ በደብረ ይሁዳ እንተ ይእቲ ኬብሮን ።
ወበማዕዶተ ዮርዳንስ ኢየሪኮ ወእመንገለ ጽባሕ ወሀበ ቦሶር በሐቅለ ገዳም ወእምነ ነገደ ሮቤል ወኤሬሞት በገላአድ ወእምነ ነገደ ጋድ ወገውሎን በባሳን ወእምነ ነገደ መናሴ ።
ከመ ይስኪ ህየ ቀታሊ ኵሉ ዘቀተለ ነፍሰ ሰብእ በኢያእምሮ ከመ ኢይቅትሎ አበ ደም እስከ ይቀውም ቅድመ ዐውድ ወይትሐተት ።
እላንቱ ዘኀርዩ ደቂቀ እስራኤል ወለግዩርኒ ዘሀለወ ውስቴቶሙ ።
ወበጽሖሙ ለደቂቀ ስምዖን ካልእ ክፍል ወኮነ ርስቶሙ ውስተ ማእከሎሙ ለደቂቀ ይሁዳ ።
ወረከቦሙ መክፈልቶሙ ቤርሳቤሕ ወሶማሕ ወቆለደም ።
ወሲቄላቅ ወቤተ ማኬሬብ ወሰርሱሲን ።
ወበተሮት ወአሕቅልቲሆን ዐሥሩ ወሠላስ አህጉር ወአዕጻዳቲሆን ።
ወሬሞን ወተልካ ወኢያቴር ወአሳ አርባዕ አህጉር ወአዕጻዳቲሆን ።
ወዘዐውዶን ለእላንቱ አህጉር እስከ ባሌቅ ወየኀልፍ ላዕለ ባሜት መንገለ አዜባ ወዝንቱ ውእቱ ርስቶሙ ለነገደ ደቂቀ ስምዖን ።
እስመ ኮነ መክፈልቶሙ ለደቂቀ ይሁዳ ዐቢየ እምነ ዚአሆሙ ወወረሱ ደቂቀ ስምዖን ማእከለ መክፈልቶሙ ።
ወረከቦሙ ሣልስ መክፈልት ለዛቡሎን በበ ሕዘቢሆሙ ኮነ ደወለ ርስቶሙ ኤሴዴቅ ጎላ ደወሎሙ ።
እምነ ባሕር ወመጌሬላ ወይትአኀዝ ምስለ ቤተ ራባ እንተ ውስተ ቈላት እንተ ቅድመ ገጸ ለኢየቀመን ።
ወተመይጠ እምነ ሰዱቅ ላዕለ ቅድመ ጽባሒሃ ለቤተ ሳሚስ ዲበ ደወለ ከሴሎቴት ወየኀልፍ እንተ ዳቢሮት ወየዐርግ ላዕለ ፌጤ ።
ወእምህየ የኀልፍ እንተ ቅድመ ጽባሒሃ ለሀገረ ጌቤሬ እንተ ኀበ ሴም ወየኀልፍ ዲበ ሬሞን ዘአምተርዮዛ ።
ወየኀልፍ ደወሎሙ ላዕለ መስዐ አሞት ወይከውን ሞጻእቶሙ ላዕለ ጌፋሔል እንተ ኀበ ነት ።
ወነባሐል ወሲሞዖን ወኢየሪከ ወሜትሜን ።
ዝንቱ ውእቱ ርስቶሙ ለነገደ ደቂቀ ዛቡሎን በበ ሕዘቢሆሙ አህጉር ወአዕጻዳቲሆን ።
ወረከቦ ለይሳኮር ራብዕ መክፈልት ።
ወኮነ ደወሎሙ ኢያዜር ወከልሰሎት ወሱሳን ።
ወአጊን ወሲዮነን ወርሔቴ ።
ወአነከሬት ወደቢሮት ወቂሶን ወሬቤስ ።
ወሬመን ወኤማሬቅ ወቤርሳቤስ ።
ወይትአኀዝ ደወሎሙ ላዕለ ጌተቦር ወላዕለ ሰሊም እንተ መንገለ ባሕር ወቤተ ሳሚስ ወይከውን ሞጻእተ ደወሎሙ ዮርዳንስ ።
ወዝንቱ ውእቱ ርስቶሙ ለነገዶ ደቂቀ ይሳኮር በበ ሕዘቢሆሙ ወአህጉሪሆሙኒ ወአዕጻዳቲሆን ።
ወረከቦሙ ኃምስ መክፈልት ለአሴር ።
ወኮነ ደወሎሙ እምነ ኤሌኬት ወአሌፍ ወቤቶቅ ወአኬያፋ ።
ወአሊሜሊ ወአሚሔል ወመሐስ ወይትአኀዝ በቀርሜሎ ዘመንገለ ባሕር ወበሲዮን ወለባነት ።
እምነ ጽባሒሁ ይገብእ ቤቴ ጌኔት ወይትአኀዝ በዛቡሎን ወእምጌጌ ወፍቴሔል ለመንገለ መስዕ ።
ወይበውእ ደወሎሙ ውስተ ሰፍቴ ቤተ ሜኅ ወኤኔሔል ወየኀልፍ ውስተ ኮበም ወአሶሜል ።
ወኤብሮን ወራአብ ወኤሜማሖን ወቀንተኔዎስ እስከ ሲዶኖስ ዐባይ ።
ወይገብእ ደወሎሙ ውስተ አራማ ወእስከ ነቅዐ መስፋጥ ወስጢርዮን ወይገብእ ደወሎሙ ውስተ ኢያሲፍ ወይከውን ደወለ ሞጻእቱ ባሕር ወእምነ ሌብ ወኮዞብ ።
ወአርኮብ ወዓፌቅ ወራዐው ።
ወዝንቱ ውእቱ ርስቶሙ ለነገደ ደቂቀ አሴር በበ ሕዘቢሆሙ አህጉሪሆሙኒ ወአዕጻዳቲሆን ።
ወረከቦ ለንፍታሌም ሳድስ ክፍል ።
ወኮነ ደወሎሙ ሞሐላም ወሞላ ወቤሴሚይን ወአርሜ ወናቦ ወኢያፍቴሜ እስከ አኦደም ወኮነ ሞጻእቶሙ ዮርዳንስ ።
ወይገብእ ደወሎሙ ላዕለ ባሕረ አናትብሮን ወየኀልፍ እምህየ ላዕለ ኢቀናቃ ወይትአኀዝ በዛቡሎን እመንገለ አዜብ ።
ወአሴርሂ ይትአኀዞሙ በመንገለ ባሕር ወዮርዳንስ እመንገለ ጽባሒሁ ።
ወአህጉረ ጢሮስሂ እለ ቅጽረ ቦን ወጢሮስሂ ወኦሞዳታቄት ወቄኔሬት ።
ወአርሜት ወአራሔል ወአሶር ።
ወዝንቱ ውእቱ ርስቶሙ ለነገደ ደቂቀ ንፍታሌም ።
ወረከቦ ለዳን ሳብዕ ክፍል ።
ወኮነ ደወሎሙ ሰራሕት ወአሳ ሀገረ ሳመውስ ።
ወለቃታ ወጌቤቶን ወጌቤላን ።
አህጉሪሆሙኒ ወአዕጻዳቲሆሙኒ ወኢያጠቅዎሙ ደቂቀ ዳን ።
ለአሞሬዎን እለ ያጠውቅዎሙ በውስተ ደብር ወኢያበውሕዎሙ አሞሬዎን ይረዱ ውስተ ቈላት ወነሥኡ እምኔሆሙ አሐደ ኅብረ እምውስተ ደወለ መክፈልቶሙ ።
ወዝንቱ ውእቱ ርስቶሙ ለነገደ ደቂቀ ዳን በበ ሕዘቢሆሙ ።
ወሖሩ ይኡድዋ ለምድር በውስተ ደወሎሙ ወወሀብዎ ደቂቀ እስራኤል ክፍሎ ለኢያሱ በውስቴቶሙ በትእዛዘ እግዚአብሔር ።
ወወሀብዎ ሀገረ እንተ ሰአለ እንተ ትምናስራህ እንተ ውስተ ደብረ ኤፍሬም ወነደቃ ለይእቲ ሀገር ወነበረ ውስቴታ ።
ወዝንቱ ውእቱ አክፋሊሆሙ ዘከመ አስተዋረስዎሙ አልዓዛር ካህን ወኢያሱ ወልደ ነዌ ወመላእክተ አበዊሆሙ ለነገደ እስራኤል በበ መክፈልቶሙ በሴሎ ።
በቅድመ እግዚአብሔር በኀበ ኆኅተ ደብተራ ዘመርጡል ወሖሩ ይዑድዋ ለምድር ።
ወአስተጋብኦሙ ኢያሱ ለኵሉ ሕዝበ እስራኤል ውስተ ሴሎም ወጸውዖሙ ለሊቃናተ እስራኤል ወለመላእክቲሆሙ ወለጸሐፍቶሙ ወአቀሞሙ ቅድመ እግዚአብሔር ።
ወይቤሎሙ ኢያሱ ለኵሉ ሕዝብ ከመዝ ይቤ እግዚአብሔር አምላከ እስራኤል ።
በማዕዶተ ፈለግ ነበሩ አበዊክሙ ቀደምት ታራ አቡሁ ለአብርሃም ወአቡሁ ለናኮር ወአምለኩ ባዕደ አማልክተ ።
ወነሣእክዎ ለአቡክሙ ለአብርሃም እምነ ማዕዶተ ፈለግ ወወሰድክዎ ውስተ ኵሉ ምድረ ከናአን ወአስተባዛኅኩ ዘርኦ ።
ወወሀብክዎ ይስሐቅሃ ወለይስሐቅ ያዕቆብ ወዔሳው ወወሀብክዎ ለዔሳው ደብረ ሴይር አውረስክዎ ።
ወያዕቆብሰ ወደቂቁ ወረዱ ውስተ ግብጽ ።
ወቀተልክዎሙ ለግብጽ በበይነ ዘገብሩ ላዕሌሆሙ ።
ወእምድኅረ ዝንቱ አውፅአክሙ ወአውፅኦሙ ለአበዊክሙ ወቦእክሙ ውስተ ባሕር ወዴገኑክሙ ግብጽ ወተለውክሙ ድኅሬሆሙ ለአበዊክሙ በአፍራስ ወበሰረገላት ውስተ ባሕረ ኤርትራ ።
ወጸራኅነ ኀበ እግዚአብሔር ወፈነወ ደመና ወቆባረ ማእከሌነ ወማእከለ ግብጽ ።
ወአስተጋብአ ላዕሌሆሙ ባሕረ ወደፈኖሙ ወርእያ አዕይንቲክሙ ኵሎ ዘገብረ እግዚአብሔር በምድረ ግብጽ ወነበርክሙ ብዙኀ መዋዕለ ውስተ ገዳም ።
ወወሰደክሙ ውስተ ምድረ አሞሬዎን እለ ይነብሩ ውስተ ማዕዶተ ዮርዳንስ ።
ወተቃተሎሙ ሙሴ ወአግብኦሙ እግዚአብሔር ውስተ እዴነ ወተወረስክሙ ምድሮሙ ወአጥፋእክምዎሙ እምቅድሜክሙ ።
ወተንሥአ በላቅ ወልደ ሴፎር ንጉሠ ሞአብ ወተቃተሎሙ ለእስራኤል ወለአከ ወጸውዖ ለበላዓም ወልደ ቤዖር ከመ ይርግመነ ።
ወኢፈቀደ እግዚአብሔር አምላክከ ያጥፍእከ ወበረከተ ባረከነ ወአድኀነነ እምነ እዴሆሙ ወአግብኦሙ ለነ ።
ወዐደውክሙ ዮርዳንስ ወበጻሕክሙ ውስተ ኢያሪከ ።
ወተቃተሉነ እለ ይነብሩ ውስተ ኢያሪኮ ወአሞሬዎን ወከናኔዎን ወፌሬዜዎን ወኤዌዎን ወኢያቡሴዎን ወኬጤዎን ወጌርጌሴዎን ወአግብኦሙ እግዚአብሔር ውስተ እዴነ ።
ወፈነወ ላዕሌሆሙ እምቅድሜነ ዐኮተ ወአስዐሮሙ እምቅድሜነ ለዐሠርቱ ወክልኤቱ ነገሥት ዘአሞሬዎን አኮ በሰይፍከ ወአኮ በቀስትከ ።
ወወሀበክሙ ምድረ እንተ ኢጻመውክሙ ባቲ ወአህጉረ እለ ኢነደቅሙ ነበርክሙ ውስቴቶን ወአዕጻደ ወይን ወዘይት ዘኢተከልክሙ ትበልዑ አንትሙ ።
ወይእዜኒ ፍርህዎ ለእግዚአብሔር ወአምልክዎ በጽድቅ ወበርትዕ ።
ወአሰስሉ አማልክተ ነኪር ዘአምለኩ አበዊክሙ በማዕዶተ ፈለግ ወበግብጽ ወአምልክዎ ለእግዚአብሔር ።
ወእመሰ ኢፈቀድክሙ ታምልክዎ ለእግዚአብሔር እመ አኮ አማልክተ አበዊክሙ እለ ማዕዶተ ፈለግ ወእማእኮ አማልክተ አሞሬዎን እለ ውስተ ምድሮሙ ሀሎክሙ ።
ኅረዩ ለክሙ ዮም መነ ታመልኩ ወአንሰ ወቤትየ እግዚአብሔርሃ ናመልክ እስመ ቅዱስ ውእቱ ።
ወአውሥኡ ሕዝብ ወይቤሉ ሐሰ ለነ እስከ ነኀድጎ ለእግዚአብሔር ወናመልክ ባዕደ አማልክተ ።
ለነሰ እግዚአብሔር አምላክነ እስመ ውእቱ አምላክ ወውእቱ አውፅአነ ለነ ወለአበዊነ እምነ ግብጽ እምነ ቤተ ቅኔት ወኵሎ ዘገብረ ለነ ተአምረ ዐበይተ ።
ወዐቀበነ በኵሉ ፍኖት እንተ ባቲ ሖርነ በውስተ ኵሉ አሕዛብ እለ ኀለፍነ ላዕሌሆሙ ።
ወአውፅኦሙ እግዚአብሔር ለአሞሬዎን ወለኵሉ አሕዛብ እለ ይነብሩ ውስተ ምድር እምቅድሜነ ወከማሁ ንሕነሂ ናመልኮ ለእግዚአብሔር እስመ ውእቱ አምላክነ ።
ወይቤሎሙ ኢያሱ ለሕዝብ ኢትክሉ አምልኮቶ ለእግዚአብሔር እስመ ቅዱስ ውእቱ ወእምከመ አቅናእክምዎ ኢየኀድግ ለክሙ ኀጣይኢክሙ ወአበሳክሙ ።
እምከመ ኀደግምዎ ለእግዚአብሔር ወአምለክሙ ባዕደ አማልክተ ወየሐውር ወይሣቅየክሙ ወያጠፍአክሙ ህየንተ ዘአሠነየ ላዕሌክሙ ።
ወይቤልዎ ሕዝብ ለኢያሱ ዳእሙ እግዚአብሔር ናመልክ ።
ወይቤሎሙ ኢያሱ ለሕዝብ ለሊክሙ ስምዕ ላዕለ ርእስክሙ ከመ ለሊክሙ ኀሬክምዎ ለእግዚአብሔር ታምልክዎ ወይቤሉ ሰማዕነ ።
ወይቤሎሙ ይእዜኒ አሰስሉ አማልክተ ነኪር ዘኀቤክሙ ወአርትዑ ልበክሙ ኀበ እግዚአብሔር አምላከ እስራኤል ።
ወይቤልዎ ሕዝብ ለኢያሱ ለእግዚአብሔር አምላክነ ናመልክ ወቃለ ዚአሁ ንሰምዕ ።
ወተካየዶሙ ኢያሱ ለሕዝብ በይእቲ ዕለት ወወሀቦሙ ሕገ ወፍትሐ በሴሎም በቅድመ ደብተራሁ ለአምላከ እስራኤል ።
ወጸሐፎ ኢያሱ ለዝንቱ ነገር ውስተ መጽሐፈ ሕጉ ለእግዚአብሔር ወነሥአ ኢያሱ እብነ ዐቢየ ወአቀማ መትሕተ ዕፀ ጤሬብንቶስ ቅድመ እግዚአብሔር ።
ወይቤሎሙ ለኵሉ ሕዝብ ኢያሱ ናሁ ዛቲ እብን ስምዕ ላዕሌክሙ እስመ ይእቲ ሰማዕተ ኵሉ ዘተብህለ በኀበ እግዚአብሔር ።
ዘከመ ተናገረክሙ ዮም ወትኩንክሙ ይእቲ ስምዐ ላዕሌክሙ በደኃሪ መዋዕል ለእመ ሐሰውክምዎ ለእግዚአብሔር አምላክየ ።
ወፈነዎሙ ኢያሱ ለሕዝብ ወአተዉ ኵሎሙ ውስተ በሓውርቲሆሙ ።
ወኮነ እምድኅረ ዝንቱ ወሞተ ኢያሱ ወልደ ነዌ ገብረ እግዚአብሔር ወምእት ወዐሠርቱ ዓመቲሁ ።
ወአዕጽምቲሁኒ ለዮሴፍ ዘአውጽኡ እምነ ግብጽ ወከረዩ ውስተ ሰቂማ ውስተ አሐዱ ኅብር ዘገራህት እንተ ተሣየጠ ያዕቆብ እምነ አሞሬዎን እለ ይነብሩ ውስተ ሰቂማ በምእት አባግዕ ።
ወሰቂማ ወወሀቦ ለዮሴፍ ክፍሎ ።
ወኮነ እምድኅረ ዝንቱ ወእልዐዛር ወልደ አሮን ሊቀ ካህናት ሶበ ሞተ ወቀበርዎ ውስተ ምድረ ገባኦር እንተ ወሀቦ ለፊንሕስ ወልዱ በደብረ ኤፍሬም ።
ወሰምዑ እለ ይነብሩ ገባኦን ኵሎ ዘገብረ እግዚአብሔር ላዕለ ኢያሪኮ ወላዕለ ጋይ ።
ወገብሩ እሙንቱሂ በጕሕሉት ወመጽኡ ሠኒቆሙ ወአስተዳሊዎሙ ወጾሩ መሣንቀ ብሉየ ዲበ መታክፊሆሙ ወዝቀ ወይን ብሉየ ወሥጡጠ ወጥቁበ ።
ወብቱክ ቶታነ አሣእኒሆሙ ወብሉይ አሥእኒሆሙ ወግቱት ውስተ እገሪሆሙ ወአልባሲሆሙኒ ብሉይ ላዕሌሆሙ ወኅብስተ ሥንቆሙኒ ይቡስ ወሥሕቡብ ወንቁዝ ።
ወመጽኡ ኀቤሁ ለኢያሱ ውስተ ትዕይንተ እስራኤል እስከ ገልጋላ ወይቤልዎሙ ለኢያሱ ወለኵሉ እስራኤል እምርሑቅ ብሔር መጻእነ ወይእዜኒ ተማሐሉ ምስሌነ ።
ወይቤልዎሙ ደቂቀ እስራኤል ለኮራውያን እፎ ንትማሐል ምስሌክሙ መሐላ ዑቁ ዮጊ ቅሩባነ ትነብሩ ።
ወይቤልዎ ለኢያሱ ንሕነሰ አግብርቲከ ንሕነ ወይቤሎሙ እምአይቴ አንትሙ ወእምአይቴ መጻእክሙ ።
ወይቤልዎ እምነ ርሑቅ ብሔር ጥቀ መጻእነ ንሕነ አግብርቲከ በስመ እግዚአብሔር አምላክከ እስመ ሰማዕነ ዘበእንቲአሁ ወኵሎ ዘገብረ በግብጻውያን ።
ወኵሎ ዘገብረ በክልኤቱ ነገሥተ አሞሬዎን እለ ይነብሩ ውስተ ማዕዶተ ዮርዳንስ ሴዎን ንጉሠ ሔሴቦን ወአግ ንጉሠ ባሳን ዘይነብር ውስተ አስጠሮት ወውስተ ኤድራይን ።
ወሶበ ሰማዕነ ይቤሉነ ሊቃናቲነ ወኵሉ ሰብአ ብሔርነ ንሥኡ ሥንቀክሙ ለፍኖት ወሑሩ ።
ተቀበልዎሙ ወበልዎሙ አግብርቲክሙ ንሕነ ወይእዜኒ ተማሐሉ ምስሌነ መሐላ ።
ወናሁ ዝንቱ ኅብስትነ እንዘ ምውቅ ውእቱ ነሣእናሁ እምነ አብያቲነ በዕለተ ወፃእነ ከመ ንምጻእ ኀቤክሙ ወይእዜሰ ነቅዘ ወየብሰ ።
ወዝንቱኒ ዝቃተ ወይንነ ዘመላእናሁ ሐዲሰ ወይእዜሰ ዐርቀ ወበልየ ወተሠጠ ወአልባሲነሂ ወአሥእንነሂ በልየ እስመ ጥቀ ርሑቅ ፍኖት ።
ወነሥኡ መኳንንት ሥንቆሙ ወኢተስእሉ በኀበ እግዚአብሔር ።
ወገብረ ኢያሱ ሰላመ ምስሌሆሙ ወተማሐለ ምስሌሆሙ ከመ ያድኅኖሙ ወመሐሉ ሎሙ መላእክተ ተዓይን ።
ወኮነ እምድኅረ ሠሉስ መዋዕል እምድኅረ ተማሐሉ ምስሌሆሙ መሐላ ሰምዑ ከመ እምቅሩብ እሙንቱ ወከመ ኀቤሆሙ እሙንቱ ይነብሩ ።
ወግዕዙ ደቂቀ እስራኤል ወበጽሑ ውስተ አህጉሪሆሙ አመ ሣልስት ዕለት ወእላንቱ እማንቱ አህጉሪሆሙ ገባኦን ወ ክፊራ ወቤሮት ወአህጉረ ኢያርም ።
ወኢተቃተልዎሙ ደቂቀ እስራኤል እስመ መሐሉ ሎሙ ኵሎሙ መላእክተ ተዓይን በእግዚአብሔር አምላከ እስራኤል ።
ወአንጐርጐሩ ኵሉ ተዓይኒሆሙ ለደቂቀ እስራኤል ላዕለ መላእክቲሆሙ ።
ወይቤልዎሙ ኵሉ መላእክት ለኵሉ ተዓይን ንሕነ መሐልነ ሎሙ በእግዚአብሔር አምላከ እስራኤል ወይእዜኒ ኢንክል ለኪፎቶሙ ወኢበምንትኒ ።
ወከመዝ ባሕቱ ንገብር ናሐይዎሙ ወንቀንዮሙ ወኢይከውን ላዕሌነ መንሱት በበይነ ዘመሐልነ ሎሙ ።
ወይቤልዎሙ መላእክት አሕየውናክሙ ወሤምናክሙ ትሕጥቡ ዕፀ ወትቅድሑ ማየ ለኵሉ ተዓይን ወከመዝ አዘዝዎሙ መላአክት ።
ወጸውዖሙ ኢያሱ ወይቤሎሙ ለምንት ተሳለቅሙ ላዕሌየ ወትቤሉኒ ርሑቃን ንሕነ ጥቀ እምኔክሙ ወናሁ አድያሚሆሙ አንትሙ ለእለ ይነብሩ ምስሌነ ።
ወይእዜኒ ርጉማነ ኩኑ ኢይስዐር እምኔክሙ ገብር ዘየሐጥብ ዕፀ ወዘይቀድሕ ማየ ሊተ ወለአምላክየ ።
ወይእዜኒ ናሁ ንሕነ ውስተ እደዊክሙ ዘከመ ፈቀድክሙ ወዘከመ ይኤድመክሙ ትረስዩነ ረስዩነ ።
ወአድኀኖሙ ኢያሱ በይእቲ ዕለት ።
ወረሰዮሙ ከማሁ ወፋርያነ ዕፀው ወሐዋርያነ ማይ ለኵሉ ተዓይን ወለምሥዋዐ እግዚአብሔር ።
ወእምዝ ሶበ ሰምዑ ኵሉ ነገሥተ አሞሬዎን እለ ሀለዉ ማዕዶተ ዮርዳንስ መንገለ ባሕር ወኵሉ ነገሥተ ፊንቄስ እለ መንገለ ባሕር ።
ከመ አይበሶ እግዚአብሔር ለተከዜ ዮርዳንስ እምቅድሜሆሙ ለደቂቀ እስራኤል ከመ ይዕድዉ ።
እሙንቱ ተመስወ ልቦሙ ወተሰጥየ ወኀጥኡ እንተ ይሔልዩ እምቅድመ ገጾሙ ለደቂቀ እስራኤል ።
ወእምድኅረ እማንቱ መዋዕል ይቤሎ እግዚአብሔር ለኢያሱ ግበር ለከ መጣብኀ ዘእብን እምውስተ እብነ እዝሕ ወንበር ወግዝሮሙ ለደቂቀ እስራኤል ዳግመ ።
ወገብረ ሎቱ ኢያሱ መጣብኀ ዘእብነ እዝኅ ወገዘሮሙ ለደቂቀ እስራኤል በውስተ መካን ዘስሙ ወግረ ቍልፈታት ።
ወበበይነ ዝንቱ ገዘሮሙ ኢያሱ ለኵሉ ሕዝብ እለ ወፅኡ እምነ ግብጽ ኵሉ ተባዕቶሙ ዕደው መስተቃትላን እለ ሞቱ በገዳም ።
በከመ ያነጽሖሙ ኢያሱ ለደቂቀ እስራኤል ለኵሎሙ እለ ተወልዱ በፍኖት ወለኵሎሙ እለ ኢኮኑ ግዙራነ አመ ወፅኡ እምነ ግብጽ ።
ወይቤሎሙ እግዚአብሔር ከመ ኢትሬእይዋ ለይእቲ ምድር እንተ መሐለ እግዚአብሔር ለአበዊነ ከመ የሀበነ ምድረ እንተ ትውሕዝ ሐሊበ ወመዓረ ።
አርብዓ ዓመት እስራኤል ውስተ ገዳም ዘመድብራ መስተቃትላን እለ ወፅኡ እምነ ምድረ ግብጽ እለ ክህዱ በትእዛዘ እግዚአብሔር ።
ወህየንተ ዚአሆሙ አቀመ ውሉዶሙ እለ ገዘሮሙ ኢያሱ እስመ ኢኮኑ ግዙራነ እስመ በፍኖት ተወልዱ ወኢተገዝሩ ።
ወአመ ተገዝሩ ነበረ ትዕይንት ውዑል እስከ አመ ሐይዉ ።
ወይቤሎ እግዚአብሔር ለኢያሱ ናሁ ዮም በዛቲ ዕለት አውፃእኩ ትዕይርቶሙ ለግብጽ እምኔክሙ ወሰመየ ስሞ ለውእቱ መካን ገልጋላ እስከ ዮም ወእስከ ዛቲ ዕለት ።
ወኀደሩ ደቂቀ እስራኤል ውስተ ገልጋላ ወገብሩ ደቂቀ እስራኤል ፋስካ አመ ዐሡሩ ወረቡዑ ለሠርቀ ወርኅ እምነ ሰርክ በዐረቢሃ ለኢያሪኮ በማዕዶተ ዮርዳንስ በውስተ ገዳም ።
ወበልዑ እምውስተ እክለ ምድር ናእተ ወሐዲሰ ።
ወበይእቲ ዕለት ኀልቀ መና በሳኒተ በልዑ እክለ ምድር ወኢረከቡ እንከ መና ደቂቀ እስራኤል ዳግመ እስመ አረሩ ብሔረ ፊንቆን በውእቱ ዓመት ።
ወኮነ እንዘ ሀለወ ኢያሱ ውስተ ኢያሪኮ ወነጸረ በአዕይንቲሁ ።
ወርእየ ብእሲ ይቀውም ቅድሜሁ ወሰይፍ ምሉኅ ውስተ እዴሁ ።
ወቀርቦ ኢያሱ ወይቤሎ እምነ ሰብአ ዚአነኑ አንተ አው እምነ ፀርነ ።
ወይቤሎ አንሰ መልአከ ኀይሉ ለእግዚአብሔር ወይእዜ በጻሕኩ ።
ወወድቀ ኢያሱ በገጹ ወሰገደ ሎቱ ውስተ ምድር ወይቤሎ ምንተ ቆምከ ኀበ ገብርከ ።
ወይቤሎ መልአከ ኀይሉ ለእግዚአብሔር ለኢያሱ ፍታሕ አሣእኒከ እምውስተ እገሪከ እስመ መካን ኀበ ትቀውም ምድር ቅድስት ይእቲ ወገብረ ኢያሱ ከማሁ ።
ወኢያሪኮሰ ዕጹት ይእቲ ወጥቅም ዘላዕሌሃ ወአልቦ ዘይወፅእ እምውስቴታ ወአልቦ ዘይበውእ ።
ወይቤሎ እግዚአብሔር ለኢየሱ ናሁ አገብአ ለኢያሪኮ ውስተ እደዊክሙ ወለንጉሥ ዘውስቴታ እለ ጽኑዓን እሙንቱ ወኀያላን ።
ወአንተሰ አቅሞሙ ላዕሌሃ ውስተ ዐውዳ ለኵሎሙ መስተቃትላን ወይዑድዋ ለሀገር ኵሎሙ ዕደው መስተቃትላን ውስተ ዐውዳ በይእቲ ሀገር በበ ምዕር ወከማሁ ግበሩ ሰዱሰ መዋዕለ ።
ወበሳብዕቱ ካህናት ይነሥኡ ሰብዐተ አቅርንተ ዘኢዮቤል ቅድመ ታቦት ወአመ ሳብዕት ዕለት ስብዕ ይዑድዋ ለሀገር ወይንፍኁ ካህናት በእሙንቱ አቅርንት ።
ወሶበ ነፍኁ በእሙንቱ አቅርንት ዘኢዮቤል እምከመ ሰማዕክሙ ቃለ ቀርን ለይወውዑ ኵሎሙ ሕዝብ ኅቡረ ።
ወእምከመ ወውዑ እሙንቱ ይወድቅ ለሊሁ አረፋቲሃ ለሀገር ታሕቴሆሙ ወይባእ እንከ ኵሉ ሕዝብ ወይሩጹ አሐዱ አሐዱ ቅድመ ገጹ ውስተ ሀገር ።
ወቦአ ኢየሱ ኀበ ካህናት ወይቤሎሙ ንሥኡ ታቦተ ሕግ ወሰብዐቱ ካህናት ይንሥኡ ሰብዐተ መጣቅዕተ ዘኢዮቤል በቅድመ እግዚአብሔር ።
ወይቤሎሙ እንዘ ይብል አዝዝዎሙ ለሕዝብ ከመ ይሑሩ ወይዑድዋ ለሀገር ወመስተቃትላንሂ ይሑሩ ምስለ ንዋየ ሐቅሎሙ ቅድመ ታቦቱ ለእግዚአብሔር ።
ወበከመ ይቤሎሙ ኢየሱ ለሕዝብ ነሥኡ ሰብዐቱ ካህናት ሰብዐተ መጣቅዕተ ቅዱሳነ ከመ ይሑሩ ቅድመ እግዚአብሔር ወሐዊሮሙ ይጥቅዑ በኀይል ወበትእምርት ።
ወታቦተ ሕጉሂ ለእግዚአብሔር ትተልዎሙ ።
ወመስተቃትላንሰ ፍጽመ የሐውሩ ወካህናት ይጠቅዑ በመጣቅዕት ወእለሂ ይኬውሉ ድኅረ ታቦተ ሕጉ ለእግዚአብሔር የሐውሩ እንዘ ይነፍኁ ቀርነ ።
ወአዘዞሙ ኢየሱ ለሕዝብ ከመ ኢያውክቱ ወአልቦ ዘይስማዕ ቃሎሙ መኑሂ ወከመ ኢይፃእ ቃል እምነ አፉሆሙ እስከ አመ ውእቱ ይኤዝዞሙ ከመ ይወውዑ ።
ወሖረት ታቦተ ሕጉ ለእግዚአብሔር ወዖደታ ለሀገር ወእምዝ ገብአት ውስተ ትዕይንት ወቤተት ህየ ።
ወበሳኒታ ዕለት ተንሥአ ኢየሱ በጽባሕ ወካህናትኒ ጾሩ ታቦተ ሕጉ ለእግዚአብሔር ።
ወሰብዐት ካህናት ነሥኡ ሰብዐተ መጣቅዕተ ወሖሩ ቅድመ ታቦቱ ለእግዚአብሔር ።
ወእምዝ ይተልዉ መስተቃትላን ወእምዝ ይተልዉ እለ ተርፉ ሕዝብ ወየሐውሩ ድኅረ ታቦተ ሕጉ ለእግዚአብሔር እንዘ ይነፍኁ በአቅርንት ወካህናትኒ ይጠቅዑ በመጣቅዕት ።
ወሕዝብኒ ኵሉ ዘተርፈ ዖድዋ ለሀገር አመ ሳኒት ዕለት እንዘ ይቀርብዋ ወእምዝ ካዕበ ገብኡ ውስተ ትዕይንት ወከመዝ ገብሩ ሰዱሰ መዋዕለ ።
ወኮነ አመ ሳብዕት ዕለት ተንሥኡ ጊዜ ይገውሕ ጽባሕ ወዖድዋ ከማሁ ለሀገር ስብዕ ወዳእሙ በይእቲ ዕለት ዖድዋ ስብዕ ለሀገር ።
ወኮነ ሶበ ዖድዋ ሰብዐተ ለሀገር ጠቅዑ ካህናት በመጣቅዕቲሆሙ ወይቤሎሙ ኢየሱ ለደቂቀ እስራኤል ወውዑ እስመ አግብአ እግዚአብሔር ለነ ።
ወአሕረምናሃ ለዛቲ ሀገር ወኵሉ ዘውስቴታ ለእግዚአብሔር ጸባኦት ትኩን ።
ዘእንበለ ራአብ ዘማ እንተ ታሐይዉ ኪያሃ ወኵሉ ዘሀለወ ውስተ ቤታ እስመ ኀብአቶሙ ለሰብአ ዐይን እለ ፈነውነ ።
ወአንትሙ ባሕቱ ዑቁ ኢትንሥኡ እምውስተ ዘሕሩም ዘአሕረምነ ኢትፍትዉ ወኢትንሥኡ እምውስቴቱ ።
ወእመ አኮሰ ትገብርዋ ርግምተ ለትዕይንቶሙ ለደቂቀ እስራኤል ወትቀጠቅጡነ ።
ወኵሉ ወርቅ ወኵሉ ብሩር ወብርት ወኀፂን ቅዱሰ ለይኩን ለእግዚአብሔር ወውስተ መዝገበ እግዚአብሔር ይባእ ።
ወወውዑ ሕዝብ ወካህናትኒ ጠቅዑ በመጣቅዕት ወኅቡረ ወውዑ ኵሉ ሕዝብ በዐቢይ ውውዓ ወጽኑዕ ።
ወወድቀ ኵሉ አረፋቲሃ ዘዐውዳ ወቦኡ ኵሉ ሕዝብ ውስተ ሀገር ወኵሎሙ ሮጹ ቅድሜሆሙ ወረከብዋ ለሀገር ።
ወአሕረማ ኢየሱ ወኵሎ ዘሀለወ ውስቴታ ለይእቲ ሀገር እምተባዕቱ እስከ አንስቱ ወእምንዑሶሙ እስከ ልሂቆሙ ወእስከ ላህመ ወእስከ በግዐ ወእስከ አድገ ቀተሉ በኀፂን ።
ወይቤሎሙ ኢየሱ ለእልክቱ ክልኤቱ ወራዙት ሰብአ ዐይን እለ ርእዩ ብሔረ ሑሩ ውስተ ቤታ ለእንታክቲ ብእሲት ዘማ ወአውፅእዋ እምህየ ወኵሎ ዘሀለወ ምስሌሃ በከመ መሐልክሙ ላቲ ።
ወቦኡ እልክቱ ክልኤቱ ወራዙት ውስተ ቤታ ለይእቲ ብእሲት ወአውፅእዋ ለራአብ ዘማ ወለአቡሃ ወለእማ ወለአኀዊሃ ወለኵሉ ዘመዳ ወኵሎ ዘባቲ ።
ወአብጽሕዋ እስከ አፍአ እምነ ትዕይንቶሙ ለእስራኤል ።
ወውዕየት ሀገር ምስለ ኵሉ ዘውስቴታ በእሳት ዘእንበለ ወርቅ ወብሩር ወኵሉ ብርት ወኀፂን ዘአግብኡ ውስተ መዝገበ ቤቱ ለእግዚአብሔር ዘአብኡ ።
ወራአብ ዘማ ወኵሉ ቤተ አቡሃ ዘአሕየወ ኢየሱ እስመ ኀብአቶሙ ለሰብአ ዐይን እለ ፈነወ ኢየሱ ከመ ይርአይዋ ለሀገር ኢያሪኮ ።
ወነበረት ውስተ እስራኤል እስከ ዮም ወእስከ ዛቲ ዕለት ።
ወአምሐለ ኢየሱ በይእቲ ዕለት ወይቤ ርጉመ ለይኩን ዘያነሥአ ለይእቲ ሀገር ።
በበኩሩ ለይሳርራ ወበደኃሪ ወልዱ ለያቅም ኆኅተ አንቀጻ ወከማሁ ገብረ ኦዘን ዘእምነ ቤቴል ።
ወሀለወ እግዚአብሔር ምስሌሁ ለኢየሱ ወበጽሐ ስሙ ውስተ ኵሉ ምድር ።
ወኮነ ደወሎሙ ለነገደ ደቂቀ ምናሴ እስመ ውእቱ በኵሩ ለዮሴፍ ።
ለማኪር ለበኵሩ ለምናሴ አቡሁ ለገላአድ እስመ ብእሲ መስተቃትል ውእቱ በውስተ ገላአድ ወበውስተ ባሳን ።
ወኮነ ለደቂቀ ምናሴ ለእለ ተርፉ በበሕዘቢሆሙ ለደቂቀ ኢዬዚ ወለደቂቀ ቄሌዚ ወለደቂቀ ኢዬሪዬል ወለደቂቀ ኢሐኬም ወለደቂቀ ዖፌር ።
እሉ ተባዕቶሙ በበ ሕዘቢሆሙ ።
ወሰልጰአድ ወልደ ዖፌር አልቦ ደቂቀ እንበለ አዋልድ ወዝንቱ ውእቱ አስማቲሆን ለአዋልደ ሰልጰአድ መሐላ ወኑኃ ወሔግላ ወሜልካ ወቴርሳ ።
ወቆማ ቅድመ አልዐዛር ካህን ወቅድመ ኢያሱ ወቅድመ መላእክት ወይቤላ እግዚአብሔር አዘዘ በእደ ሙሴ ከመ የሀበነ ርስተ በውስተ ማእከለ አኀዊነ ።
ወወሀብዎን በትእዛዘ እግዚአብሔር ምስለ አኀዊሁ ለአቡሆን ።
ወወድቀ ሐብሎን እምነ ሐናስ ወሐቅለ ለቤቅ እምነ ገላአድ ዘማዕዶተ ዮርዳንስ ።
እስመ አዋልደ ደቂቀ ምናሴ ተወርሳ ርስተ በማእከለ አኀዊሆን ወምድረ ገላአድሰ ኮነት ለደቂቀ ምናሴ ለእለ ተርፉ ።
ወኮነ ደወሎሙ ለደቂቀ ምናሴ ዴላነት እንተ ቅድመ ገጾሙ ለደቂቀ ሐነት ወየሐውር ላዕለ ደወሎሙ ለኢያሚን ወውስተ ኢያሲብ ዲበ ነቅዐ ተፍቶት ።
ለምናሴ ኮነ ወጣፌት ላዕለ ደወሎሙ ለምናሴ ለደቂቀ ኤፍሬም ።
ወይወርድ ደወሎሙ ላዕለ ቈላተ ቃራና ዘኀበ አዜብ ወዲበ ቈላተ ኢያሪዬል ዎጤሬምንቶን ዘኤፍሬም ማእከለ አህጉረ ምናሴ ።
ወደወሉሂ ለምናሴ ላዕለ መስዕ እንተ ኀበ ፈለግ ወኮነ ሞጻእቱ ባሕር ።
እንተ መንገለ አዜቡ ለኤፍሬም ወእንተ ኀበ መስዑ ለምናሴ ወባሕር ወሰኖሙ ወበአሴር ይትራከቡ በመስዕ ወበይሳኮር እምጽባሕ ።
ወይከውን ለምናሴ በይሳኮር ወበአሴር ወቶሐን ወአዕጻዳቲሆን ወእለ ይነብሩ ውስተ ዶር ወአዕጻዳቲሃ ወእለ ይነብሩ ውስተ ጌዶ ወአዕጻዳቲሃ ወሣልስተ እዴሃ ለመፌታ ወአዕጻዳቲሃ ።
ወስእኑ ደቂቀ ምናሴ አጥፍኦቶን ለእላንቱ አህጉር ወመጽኡ ከናኔዎን ይንበሩ ውስተ ይእቲ ምድር ።
ወጸንዕዎሙ እስራኤል ወቀነይዎሙ ወአጥፍኦ ባሕቱ ኢያጥፍእዎሙ ።
ደቂቀ ዮሴፍ ለኢያሱ ወይቤልዎ በበይነ ምንት አውረስከነ አሐደ ርስተ ወአሐደ ሐብለ እንዘ ብዙኅ ሕዝብ አነ ወእግዚአብሔር ባረከኒ ።
ወይቤሎሙ ዕረጉ ኀበ ኦም ወአንጽሕዎ ለክሙ እመ ይጸብበክሙ ደብረ ኤፍሬም ።
ወይቤሉ ኢየአክለነ ደብረ ኤፍሬም ወከናኔዎን እለ ይነብሩ ውስቴቱ ቦሙ አፍራሰ ኅሩየ ወኀፂነ በቤቴስ ወበአዕጻዲሃ በቈላተ ኢይዝራኤል ።
ወይቤሎሙ ኢያሱ ለደቂቀ ዮሴፍ እመ ብዙኅ ሕዝብ አንተ ወብከ ዐቢየ ኀይለ ኢይከውነከ አሐዱ ርስት ።
እስመ ሐቅል ለከ ውእቱ እስመ ገዳም ውእቱ ወታነጽሖ ለከ ወይከውነከ እስከ ታጠፍኦሙ ።
ለከናኔዎን እስመ አፍራሰ ኅሩየ ቦሙ ወለሊከ አጽናዕካሆሙ ።
ወእምዝ ጸውዖሙ ኢያሱ ለደቂቀ ሮቤል ወለደቂቀ ጋድ ወለመንፈቀ ነገደ ምናሴ ።
ወይቤሎሙ ለሊክሙ ሰማዕክሙ ኵሎ ዘአዘዘክሙ ሙሴ ቍልዔሁ ለእግዚአብሔር ወሰማዕክሙ ቃልየ ኵሎ ዘአዘዝኩክሙ ።
ወኢኀደግሙ አኀዊክሙ በእማንቱ መዋዕል ብዙኃት እስከ ዮም ወእስከ ዛቲ ዕለት ወዐቀብክሙ ትእዛዞ ለእግዚአብሔር አምላክክሙ ።
ወይእዜሰ አዕረፎሙ እግዚአብሔር አምላክክሙ ለአኀዊክሙ በከመ ይቤሎሙ ወይእዜኒ ተመየጡ ።
ወእትዉ ውስተ አብያቲክሙ ወውስተ ደወልክሙ ብሔረ ዘወሀበክሙ ሙሴ ገብረ እግዚአብሔር በማዕዶተ ዮርዳንስ ።
ወባሕቱ ተዓቀቡ ከመ ትግበሩ ጥቀ ትእዛዘ ወሕገ ዘአዘዘክሙ ከመ ትግበሩ ሙሴ ቍልዔሁ ለእግዚአብሔር ከመ ታፍቅርዎ ለእግዚአብሔር አምላክነ ።
ወትሑሩ በኵሉ ፍናዊሁ ወትዕቀቡ ትእዛዞ ወትትልውዎ ወታምልክዎ በኵሉ ልብክሙ ወበኵሉ ነፍስክሙ ።
ወባረኮሙ ኢያሱ ወፈነዎሙ ወአተዉ ውስተ አብያቲሆሙ ።
ወለመንፈቀ ነገደ ምናሴ ወሀቦሙ ሙሴ በባሳን ወለመንፈቆሙሰ ወሀቦሙ ኢያሱ ምስለ አኀዊሆሙ በማዕዶተ ዮርዳንስ ዘኀበ ባሕር ።
ወሶበ ፈነዎሙ ኢያሱ ውስተ አብያቲሆሙ ወባረኮሙ ወይቤሎሙ ።
ወአተዉ ምስለ ብዙኅ ንዋይ ውስተ አብያቲሆሙ ወምስለ ብዙኅ እንስሶ ጥቀ ወወርቅ ወብሩር ወብርት ወኀፂን ወልብስ ብዙኅ ጥቀ ።
ተካፈሉ በርበረ ፀሮሙ ምስለ አኀዊሆሙ ።
ወተመይጡ ወአተዉ ደቂቀ ሮቤል ወደቂቀ ጋድ ወመንፈቀ ነገደ ምናሴ ከመ ይሑሩ ውስተ ምድረ ገላአድ ውስተ ደወሎሙ ወውስተ ርስቶሙ ዘተዋረስዋ በትእዛዘ እግዚአብሔር በእደ ሙሴ ።
እምነ ደቂቀ እስራኤል እምነ ሴሎ እምነ ምድረ ከናአን ።
ወበጽሑ ውስተ ገላአድ ዘዮርዳንስ ዘምድረ ከናአን ወነደቁ ደቂቀ ጋድ ወደቂቀ ሮቤል ወመንፈቀ ነገደ ምናሴ በህየ ምሥዋዐ በኀበ ዮርዳንስ ዐቢየ ምሥዋዐ ዘያስተርኢ ።
ወሰምዑ ደቂቀ እስራኤል ከመ ነደቁ ምሥዋዐ ደቂቀ ጋድ ወደቂቀ ሮቤል ወመንፈቀ ነገደ ምናሴ ።
በውስተ ደወለ ምድረ ከናአን በኀበ ገላአድ ዘዮርዳንስ በማዕዶቶሙ ለደቂቀ እስራኤል ።
ወሰምዑ ደቂቀ እስራኤል ወተጋብኡ ኵሎሙ ደቂቀ እስራኤል ውስተ ሴሎ ከመ ይዕረጉ ይትቃተልዎሙ ።
ወለአኩ ደቂቀ እስራኤል ኀበ ደቂቀ ሮቤል ወኀበ ደቂቀ ጋድ ወኀበ መንፈቀ ነገደ ምናሴ ውስተ ምድረ ገላአድ ፊንሕስ ወልደ እልዐዛር ወልደ አሮን ካህን ።
ወዐሠርቱ እምውስተ መላእክት ምስሌሁ ወመልአክ አሐዱ እምነ አብያተ አበዊሆሙ እምነ ኵሉ ነገደ እስራኤል ዕደወ መላእክተ አብያተ ኦበዊሆሙ መሳፍንት እሙንቱ ለእስራኤል ።
ወበጽሑ ኀበ ደቂቀ ጋድ ወኀበ ደቂቀ ሮቤል ወኀበ መንፈቀ ነገደ ምናሴ ውስተ ገላአድ ወነገርዎሙ ወይቤልዎሙ ።
ከመዝ ይቤሉ ኵሉ ተዓይነ እግዚአብሔር ምንትኑ ዛቲ አበሳ እንተ አበስክሙ ቅድመ አምላከ እስራኤል ።
ከመ ትኅድጉ ዮም ተሊዎቶ ለእግዚአብሔር ወትንድቁ ለክሙ ምሥዋዐ ወከመ ትክሐድዎ ዮም ለእግዚአብሔር ።
አስተንአስክሙኑ ኀጢአቶ ለፌጎር እንተ ኢነጻሕነ እምኔሃ እስከ ዮም ወኮነ መቅሠፍት ላዕለ ትዕይንተ እግዚአብሔር ።
ወዮምኒ አንትሙ ኀደግሙ ተሊዎቶ ለእግዚአብሔር ወእምከመ አንትሙ ዮም ክሕድክምዎ ለእግዚአብሔር ጌሠመ ላዕለ ኵሉ እስራኤል ይከውን መቅሠፍት ።
ወይእዜኒ እመ ትንእሰክሙ ደወለ ምድርክሙ ዕድው ውስተ ምድረ ደወለ እግዚአብሔር ኀበ ትነብር ህየ ደብተራሁ ለእግዚአብሔር ወተወረሱ ምስሌነ ።
ወኢትክሐድዎ ለእግዚአብሔር ወኢትኅድግዎ ለእግዚአብሔር እስመ ነደቅሙ ምሥዋዐ አፍአ እምነ ምሥዋዒሁ ለእግዚአብሔር አምላክነ ።
አካኑ አካር ወልደ ዛራ አበሰ ወጌገየ ወነሥአ እምነ ዘሕሩም ወላዕለ ኵሉ ትዕይንተ እስራኤል ኮነ መንሱት እንዘ ባሕቲቱ አበሰ ቦኑ ባሕቲቱ ሞተ በኀጢአቱ ።
ወአውሥኡ ደቂቀ ሮቤል ወደቂቀ ጋድ ወመንፈቀ ነገደ ምናሴ ወይቤልዎሙ ለመላእክተ እስራኤል እንዘ ይብሉ ።
እግዚአብሔር ውእቱ አምላክ ወእግዚእ ወአምላከ አማልክት ውእቱ እግዚአብሔር ያአምር ወለእስራኤልኒ ውእቱ ያአምሮ ከመ አኮ ለክሒድ ወለአብሶ ዘገበርነ ቅድሜሁ ለእግዚአብሔር ወእመአኮሰ ኢያድኅነነ ዮም ።
ወእመኒ ምሥዋዐ ነደቅነ ለነ ከመ ንክሐዶ ለእግዚአብሔር አምላክነ ወከመ ናዕርግ ውስቴቱ መሥዋዕተ ቍርባን ።
ወእመኒ ከመ ንግበር ላዕሌሁ መሥዋዕተ መድኅኒት ውእቱ ለሊሁ እግዚአብሔር ለይትኀሠሠነ ።
እመ አኮ በበይነ ነገረ ፍርሀተ እግዚአብሔር ዘገበርናሁ ለዝንቱ እንዘ ንብል ከመ ኢይበሉ ጌሠመ ውሉድክሙ ለውሉድነ ምንተ ብክሙ ምስለ እግዚአብሔር አምላከ እስራኤል ።
እስመ አቀመ እግዚአብሔር ወሰነ ማእከሌክሙ ወማእከሌነ ለደቂቀ ሮቤል ወለደቂቀ ጋድ ወለመንፈቀ ነገደ ምናሴ ለዮርዳንስ ወአልብክሙ ክፍለ ምስለ እግዚአብሔር ወይሬስይዎሙ ።
ነኪረ ውሉድክሙ ለውሉድነ ከመ ኢያውፅእዎሙ እምነ አምልኮ እግዚአብሔር ።
ወንቤ ከመ ንግበር ከመዝ ወንንድቅ ዘንተ ምሥዋዐ አኮ በበይነ ቍርባን ወአኮ በበይነ መሥዋዕት ።
አላ ከመ ይኩን ዝንቱ ስምዐ ማእከሌነ ወማእከሌክሙ ወማእከለ ውሉድነ እምድኅሬነ ከመ ያምልክዎ አምልከ ለእግዚአብሔር በቅድሜሁ በቍርባንክሙ ወበመሥዋዕተ መድኀኒትክሙ ።
ወኢይበልዎሙ ውሉድክሙ ለውሉድነ ጌሠመ አልብክሙ ክፍለ ምስለ እግዚአብሔር ።
ወንቤ እመቦ ከመ ኮነ ድኅረ ወይቤሉነ ጌሠመ አው ለውሉድነ ከመ ይቤልዎሙ ናሁ ርእዩ አምሳለ ምሥዋዑ ለእግዚአብሔር ዘገብሩ አበዊነ ።
አኮ በበይነ ቍርባን ወአኮ በበይነ መሥዋዕት አላ ከመ ይኩን ስምዕ ማእከሌነ ወማእከሌክሙ ።
ሐሰ ለነ እስከ ነኀድግ ተሊዎቶ ለእግዚአብሔር በእላንቱ መዋዕል ዮም ከመ ንክሐዶ ለእግዚአብሔር ወከመ ንንድቅ ለነ ምሥዋዐ ለቍርባን ወለመሥዋዕተ ሰላም ወለመሥዋዕተ መድኀኒት ።
እንበለ በውስተ ምሥዋዒሁ ለእግዚአብሔር አምላክነ ዘቅድመ ደብተራሁ ።
ወሶበ ሰምዐ ፊንሕስ ካህን ወኵሉ መላእክተ ተዓይን ወመሳፍንተ እስራኤል እለ ምስሌሁ ።
ቃለ ዘይቤልዎሙ ደቂቀ ሮቤል ወደቂቀ ጋድ ወመንፈቀ ነገደ ምናሴ አርመሙ ።
ወይቤሎሙ ፊንሕስ ወልደ ልዐዛር ካህን ለደቂቀ ሮቤል ወለደቂቀ ጋድ ወለመንፈቀ ነገደ ምናሴ ዮም አእመርነ ከመ ሀለወ እግዚአብሔር ምስሌነ ።
እስመ ኢአበስክሙ ቅድመ እግዚአብሔር ዛተ ኀጢአተ ወእስመ አድኀንክምዎሙ ለእስራኤል እምእዴሁ ለእግዚአብሔር ።
ወገብአ ፊንሕስ ወልደ እልዐዛር ወመላእክት አምነ ደቂቀ ሮቤል ወደቂቀ ጋድ ወእምነ መንፈቀ ነገደ ምናሴ እምነ ገላአድ ውስተ ምድረ ከናአን ኀበ ደቂቀ እስራኤል ወነገርዎሙ ።
ወአደሞሙ ለደቂቀ እስራኤል ዝንቱ ነገር ወሶበ ነገርዎሙ ለደቂቀ እስራኤል ባረክዎ ለአምላከ ደቂቀ እስራኤል ።
ወይቤሉ ኢንዕርግ እንከ ኀቤሆሙ ከመ ንትቃተሎሙ ወከመ ናጥፍአ ለምድረ ደቂቀ ሮቤል ወደቂቀ ጋድ ወዘመንፈቀ ነገደ ምናሴ ወነበሩ ላዕሌሃ ።
ወሰመዮ ኢያሱ ለውእቱ ምሥዋዕ ዘሮቤል ወዘጋድ ወዘመንፈቀ ነገደ ምናሴ ወይቤሉ እስመ ስምዕ ውእቱ ማእከሎሙ ከመ እግዚአብሔር ውእቱ አምላኮሙ ።
ወተጋብኡ ኵሉ ተዓይኒሆሙ ለደቂቀ እስራኤል ውስተ ሴሎ ወተከልዋ ህየ ለደብተራ መርጡል ወአጽንዕዋ ለምድር እሙንቱ ።
ወተርፉ ደቂቀ እስራኤል እለ ኢተወርሱ ሰብዐቱ ነገድ ።
ወይቤሎሙ ኢያሱ ለደቂቀ እስራኤል እስከ ማኡዜኑ ታፀንሕዋ ለምድር ከመ ኢትትዋረስዋ እንተ ወሀበክሙ እግዚአብሔር አምላክነ ።
አውፅኡ እምውስቴትክሙ ሠለስተ ዕደወ እምነ ነገድ ወይትነሥኡ ይዑድዋ ለምድር ወይጽሐፍዋ በቅድሜየ ዘከመ ዖድዋ ።
ወርእይዋ ወመጽኡ ኀቤሁ ወከፈሎሙ ሰብዐተ ክፍለ ወአቀመ ሎቱ ይሁዳ ደወሎ መንገለ አዜብ ወደቂቀ ዮሴፍ አቀሙ ሎሙ መንገለ መስዕ ።
ወአንትሙሰ ክፍልዋ ለምድር ሰብዐተ ክፍለ ወአምጽኡ ኀቤየ ዝየ ወአበውእ ለክሙ ርስተ ቅድመ እግዚአብሔር አምላክክሙ ።
እስመ አልቦሙ ክፍለ ደቂቀ ሌዊ ምስሌክሙ እስመ ክህነቱ ለእግዚአብሔር ክፍሎሙ ።
ወጋድሰ ወሮቤል ወመንፈቀ ነገደ መናሴ ነሥኡ ርስቶሙ በማዕዶተ ዮርዳንስ ጽባሓዊ ዘወሀቦሙ ሙሴ ቍልዔሁ ለእግዚአብሔር ።
ወተንሥኡ እሙንቱ ዕደው ወሖሩ ወአዘዞሙ ኢያሱ ለእለ የሐውሩ ይዑድዋ ለምድር ወይቤሎሙ ሑሩ ዑድዋ ለምድር ወግብኡ ኀቤየ ።
ዝየ ከመ አብእ ለክሙ ቅድመ እግዚአብሔር መክፈልተክሙ በሴሎ ።
ወሖሩ ወዖድዋ ለምድር ወርእይዋ ወጸሐፍዋ ውስተ መጽሐፍ በበ አህጉሪሃ ወአምጽኡ ኀበ ኢያሱ ።
ወአብአ ኢያሱ መክፈልቶሙ ቅድመ እግዚአብሔር በሴሎ ።
ወበጽሖ ክፍሉ ለብንያሚ ቅድመ በበ ሕዘቢሁ ወረከቦሙ ደወለ መክፈልቶሙ ማእከለ ይሁዳ ወማእከለ ዮሴፍ ።
ወኮነ ደወሎሙ ዘመንገለ መስዕ እምነ ዮርዳንስ ።
ወየዐርግ ደወሎሙ ላዕለ አዜባ ለኢየሪኮ ወይመጽእ ዲበ መስዕ ወየዐርግ ላዕለ ደብር ዘኀበ ባሕር ወይከውን ሞጻእቱ መድብራይጥስ ዘቤቶን ።
ወየኀልፍ እምህየ ላዕለ አድባረ ሉዛ እንተ መንገለ ዘባነ ሉዛ ።
ዲበ አዜባ እንተ ይእቲ ቤቴል ወይወርድ ላዕለ ደወለ አጣሮት ዘሆሬኅ እንተ ላዕለ አድባር ዘመንገለ አዜባ ለቤቶሮን ታሕታይ ።
ወየኀልፍ ደወሎሙ ላዕለ አሐዱ ኅብር ዘይኔጽር ላዕለ ባሕር እንተ መንገለ አዜቡ ለደብር ዘቅድመ ቤቶሮን ዘዲበ አዜብ ።
ወይከውን ሞጻእቱ ላዕለ ቀርየተ በዓል እንተ ይእቲ ቀርያትያርም ሀገረ ደቂቀ ይሁዳ ወዝንቱ ውእቱ ደወሎሙ ዘመንገለ ባሕር ።
ወደወሎሙኒ ዘመንገለ አዜብ እምነ ቀርያተ በዓል ወየኀልፍ ደወሎሙ ላዕለ ጋይን ዲበ ነቅዐ ማይ ዘነፍቶ ።
ወይወርድ ደወሎሙ ላዕለ አሐዱ ኅብር ዘቅድመ ናጴሳነም ዘመንገለ ገቦሃ ለኤመቀርፋይን ዘኀበ መስዕ ።
ወይወርድ እምነ ናጲን ዲበ ዘባነ ኢየቡሴ ዘኀበ አዜብ ወይወርድ ዲበ ነቅዐ ሮጌል ።
ወየኀልፍ ዲበ ነቅዐ ቤታሳሚስ ወይበውእ ዲበ ከልዮት እንተ ቅድመ ዐቀበ ኤታሚን ወይወርድ ዲበ እብነ ቤዎን ዘደቂቀ ሮቤል ።
ወየኀልፍ ዲበ ዘባነ ቤተራብ ዘኀበ መስዕ ወይወርድ ደወሎሙ ዲበ ዘባነ ባሕር ዘኀበ መስዕ ።
ወይከውን ሞጻእቱ ለደወሎሙ ላዕለ ፍኖተ ባሕር ዘአሎን ዘዲበ መስዕ ወገቦሁ ለዮርዳንስ ዘኀበ አዜብ ዝንቱ ደወለ አዜብ ።
ወዮርዳንስ ወሰኖሙ እምገቦ ጽባሓዊ ወዝንቱ ውእቱ ደወሎሙ ዘዐውዶሙ ለደቂቀ ብንያሚ በበ ሕዘቢሆሙ ዘተወርሱ ።
ወኮነ አህጉሪሆሙ ለደቂቀ ብንያሚ በበ ሕዘቢሆሙ ኢየሪኮ ወቤተ ጌዎ ወአመቃስስ ።
ወቤተ ባራ ወሰራ ወቤሰና ።
ወኤኢን ወፋራ ወኤፍራታ ።
ወቀራፋ ወቄፍራ ወሞኒ ወጎባሕ ዐሥሩ ወክልኤ አህጉር ወአዕጻዳቲሆን ።
ገባኦን ወራማ ።
ወመሴማ ወቢሮን ወሞቄ ።
ወቤራ ወቃፈን ወቃና ወሴሌቀን ወተርኤላ ።
ወኢየቡሴዎን እንተ ይእቲ ኢየሩሳሌም ሀገር ወገባኦት ወሀገረ ያሪም ዐሥሩ ወሠላስ አህጉር ወአዕጻዳቲሆን ወዝንቱ ውእቱ ርስቶሙ ለደቂቀ ብንያሚ በበ ሕዘቢሆሙ ።
ወነገሮሙ ሙሴ ለደቂቀ እስራኤል ኵሎ ዘከመ አዘዞ እግዚአብሔር ለሙሴ ።
ወነገሮሙ ሙሴ ለመላእክተ ሕዝብ ደቂቀ እስራኤል ወይቤሎሙ ዝንቱ ውእቱ ቃል ዘአዘዘ እግዚአብሔር ።
ብእሲ ብእሲ ለእመቦ ዘበፅዐ ብፅዐተ ለእግዚአብሔር ወለእመኒ መሐለ መሐላ አው ፈለጠ ፍሉጠ በእንተ ነፍሱ ኢይገምን ቃሎ ኵሎ ዘወፅአ እምአፉሁ ይግበር ።
ወለእመኒ ብእሲት በፅዐት ብፅዓተ ለእግዚአብሔር አው ፈለጠት ፍሉጠ በቤተ አቡሃ በንእሳ ።
ወሰምዐ አቡሃ ጸሎታ ወኵሎ ብፅዓቲሃ ዘበፅዐት በእንተ ነፍሳ ወተጸመመ አቡሃ ወይቀውም ላዕሌሃ ኵሉ ጸሎታ ወኵሉ ብፅዓቲሃ ዘበፅዐት በእንተ ነፍሳ ይነብር ዲቤሃ ።
ወለእመሰ ገብረ ላቲ አቡሃ ወፈጸመ ላቲ በዕለተ ሰምዐ ኵሎ ጸሎታ ወብፅዓቲሃ ዘበፅአት በእንተ ነፍሳ ኢይነብር ላዕሌሃ ወያነጽሐ እግዚአብሔር በዕለተ ገብረ ላቲ አቡሃ ።
ወለአመሰ አውሰበት ብእሴ ወሀለወ ላዕሌሃ ጸሎታ ዘከመ ነበበት በከናፍሪሃ ኵሎ ዘበፅአት በእንተ ነፍሳ ።
ወሰምዐ ምታ ወተጸመማ በዕለተ ሰምዐ ከማሁ ይቀውም ላዕሌሃ ኵሉ ጸሎታ ወብፅዓቲሃ ዘበፅዐት በእንተ ነፍሳ ይቀውም ዲቤሃ ።
ወእመሰ ገብረ ላቲ ምታ ወፈጸመ በዕለተ ሰምዐ ኵሎ ጸሎታ ወብፅዓቲሃ ዘበፅዐት በእንተ ነፍሳ ኢይነብር ላዕሌሃ እስመ ገብረ ላቲ ምታ ወያነጽሐ እግዚአብሔር ።
ወጸሎታሂ ለመበለት ወለእንተ አውጽአ ምታ ኵሎ ዘበፅአት በእንተ ነፍሳ ይሄሉ ላዕሌሃ ።
ወለእመኒ እንዘ ሀለወት ቤተ ምታ ጸለየት ወበፅአት በእንተ ነፍሳ ።
ወሰምዐ ምታ ወተጸመማ ወኢገብረ ላቲ ኵሎ ጸሎታ ይቀውም ላዕሌሃ ወኵሉ ብፅዓቲሃ ዘበፅዐት በእንተ ነፍሳ ይቀውም ዲቤሃ ።
ወለእመሰ ገብረ ላቲ ምታ ወፈጸመ በዕለተ ሰምዐ ኵሎ ዘወፅአ እምከናፍሪሃ ዘከመ ጸለየት ወዘከመ በፅአት በእንተ ነፍሳ ኢይነብር ላዕሌሃ እስመ ገብረ ላቲ ምታ ወያነጽሐ እግዚአብሔር ።
ወኵሉ ብፅዓት ወኵሉ ማእሰረ መሐላ ዘይከውን እኩየ ላዕለ ነፍሳ ምታ ያቀውም ላቲ ወምታ ይገብር ላቲ ።
ወለእመሰ ተጸመማ ዕለተ እምዕለት ያቀውም ላዕሌሃ ኵሎ ጸሎታ ወብፅዓቲሃኒ ያቀውም ዲቤሃ እስመ ተጸመማ በዕለተ ሰምዐ ።
ወለእመሰ ገብረ ላቲ እምድኅረ ዕለት እንተ ባቲ ሰምዐ ይከውኖ ኀጢአተ ።
ዝንቱ ውእቱ ኵነኔ ኵሉ ዘአዘዞ እግዚአብሔር ለሙሴ ማእከለ ብእሲ ወማእከለ ብእሲቱ ወማእከለ አብ ወወለቱ በንእሳ እንዘ ሀለወት ቤተ አቡሃ ።
ምናሴ ዘእምነገደ ደቂቀ ዮሴፍ ወይቤሉ ቅድመ ሙሴ ወቅድመ እልዓዛር ካህን ወቅድመ መላእክተ አብያተ አበዊሆሙ ለደቂቀ እስራኤል ።
ወይቤሉ አዘዞ እግዚአብሔር ለእግዚእነ ከመ የሀቦሙ ምድረ ርስቶሙ በበ መክፈልቶሙ ለደቂቀ እስራኤል ።
ወአዘዞ እግዚአብሔር ለእግዚእነ ከመ የሀቦን መክፈልቶ ለሰልጰአድ እኁነ ለአዋልዲሁ ።
ወይኩናሆሙ አንስቲያሆሙ ለአሐዱ እምነገዶሙ ለደቂቀ እስራኤል ወይወፅእ መክፈልቶን እምውስተ መክፈልተ አበዊነ ወይትዌሰክ ውስተ ካልእ መክፈልተ ነገድ ኀበ አውሰባ ።
ወይወፅእ እምውስተ መክፈልተ ርስትነ ።
ለእመ ይከውን ይፃእ እምደቂቀ እስራኤል ወይግባእ ርስቶሙ ውስተ ርስተ ካልእ ነገድ ኀበ አውሰባ እስመ ናሁ ይወፅእ እምውስተ ርስቶሙ ወመክፈልቶሙ ለነገደ አበዊነ ።
ወአዘዞሙ ሙሴ ለደቂቀ እስራኤል በትእዛዘ እግዚአብሔር ወይቤሎሙ እስመ ከመዝ ይቤሉ ነገደ ደቂቀ ዮሴፍ ።
ዝንቱ ውእቱ ቃል ዘአዘዞን እግዚአብሔር ለአዋልደ ሰልጰአድ ወይቤ ዘአደሞን በቅድሜሆን ለያውስባ ወዳእሙ እምውስተ ነገደ አበዊሆን ለያውስባ ።
ወኢይግባእ ርስቶሙ ለደቂቀ እስራኤል እምነገድ ለነገድ እስመ አሐዱ አሐዱ እምኔሆሙ ውስተ ርስተ አበዊሆሙ ይትልዉ ደቂቀ እስራኤል ።
ወኵሉ ወለት እንተ ተኅሥሥ ርስተ እምነ ደቂቀ እስራኤል አሐደ እምውስተ ነገዶን ለያውስባ ከመ ይኅሥሡ ደቂቀ እስራኤል አሐዱ አሐዱ እምኔሆሙ ርስተ አበዊሆሙ ።
ወኢይግባእ ርስት እምነገድ ውስተ ካልእ ነገድ አላ አሐዱ አሐዱ ውስተ መክፈልቶሙ ይትልዉ ደቂቀ እስራኤል ።
ወአውሰባ አዋልደ ሰልጰአድ ዘእምደቂቀ ቅሩቦን ዘእምውስተ ነገደ ደቂቀ መናሴ ደቂቀ ዮሴፍ ።
መሐላ ወቴርሳ ወሔግላ ወሜልካ ወኑሐ ወገብአ መክፈልቶን ውስተ ነገደ ሕዝበ አበዊሆን ።
ዝንቱ ውእቱ ትእዛዝ ወኵነኔ ወፍትሕ ዘአዘዘ እግዚአብሔር በእደ ሙሴ በዐረቢሃ ለሞአብ በኀበ ዮርዳንስ ዘመንገለ ኢየሪኮ ።
ወአንጐርጐረ ሕዝብ በእኪት ቅድመ እግዚአብሔር ወሰምዐ እግዚአብሔር ወተምዐ መዐተ ወነደደ እሳት ላዕሌሆሙ እምኀበ እግዚአብሔር ወበልዐት አሐደ ኅብረ እምነ ትዕይንት ።
ወጸርሐ ሕዝብ ላዕለ ሙሴ ወጸለየ ሙሴ ኀበ እግዚአብሔር ወኀደገት እሳት ።
ወተሰምየ ስሙ ለውእቱ መካን ውዕየት እስመ ነደደት እሳት ላዕሌሆሙ እምኀበ እግዚአብሔር ።
ወእለ ተደመሩሂ ምስሌሆሙ ፈተዉ ፍትወተ ወነበሩ ወበከዩ ወደቂቀ እስራኤልኒ ወይቤሉ መኑ ያበልዐነ ሥጋ ።
ተዘከርነ ዝክተ ዓሣተ ዘንበልዕ በብሔረ ግብጽ በከንቱ ወቍሳያቲሁ ወመልጰጶን ወስጕርደ ወበጸለ ወሶመተ ።
ወይአዜሰ የብሰት ነፍስነ ዘአልብነ ባዕደ ዘንሬኢ እንበለ መና ።
ወመናሰ ከመ ዘርአ ተቅዳ ውእቱ ወርእየቱ ከመ ርእየተ በረድ ።
ወየሐውሩ ሕዝብ ወይኤልዱ ሎሙ ወየሐርጽዎ በማሕረጽ ወይዴቅቅዎ በመድቀቅት ወያበስልዎ በመቅጹት ወይገብርዎ ዳፍንተኒ ።
ወጣዕሙ ከመ ጣዕመ መዓር ምስለ ቅብእ ።
ወሶበ ይወርድ ጠል ዲበ ትዕይንት ሌሊተ ይወርድ መናሂ ላዕሌሆሙ ።
ወሰምዐ ሙሴ እንዘ ይበክዩ በበ ሕዘቢሆሙ አሐዱ አሐዱ በኀበ ኆኅቱ ወተምዕዐ መዐተ እግዚአብሔር ጥቀ ወበቅድመ ሙሴኒ እኩየ ኮነ ።
ወይቤሎ ሙሴ ለእግዚአብሔር ለምንት አሕሠምከ ላዕለ ቍልዔከ ወለምንት ኢረከብኩ ሞገሰ በቅድሜከ ከመ ታግብእ ላዕሌየ መንሴቶ ለዝንቱ ሕዝብ ።
ቦኑ አነ ፀነስክዎሙ ለኵሉ ዝንቱ ሕዝብ ወቦኑ አነ ወለድክዎሙ ።
ከመ ትበለኒ ንሥኦሙ ውስተ ሕፅንከ ከመ ይነሥእዎ ለዘ የሐፅኑ ውስተ ምድር እንተ መሐልከ ለአበዊሆሙ ።
እምአይቴ ሊተ ሥጋ ዘእሁብ ለኵሉ ዝንቱ ሕዝብ እስመ ናሁ ይበክዩ ላዕሌየ ወይብሉኒ ሀበነ ሥጋ ከመ ንብላዕ ።
ወኢይክል አነ ባሕቲትየ ዐቂቦቶ ለዝንቱ ሕዝብ እስመ ይከብደኒ ።
ወለእመሰ ከመዝ ትሬስየኒ ቀቲለ ቅትለኒ ለእመ ረብብኩ ምሕረተ ቅድሜከ ከመ ኢይርአያ ለእኪትየ ።
ወይቤሎ እግዚአብሔር ለሙሴ አስተጋብእ ሊተ ሰብዓ ብእሴ እምውስተ አዕሩጊሆሙ ለደቂቀ እስራኤል እለ ታአምር ለሊከ ከመ እሙንቱ ሊቃናቱ ለሕዝብ ወጸሐፍቶሙኒ ።
ወታበውኦሙ ውስተ ደብተራ ዘመርጡል ወይቁሙ ህየ ምስሌከ ።
ወእወርድ ወእትናገር በህየ ምስሌከ ወእነሥእ እምውስተ መንፈስ ዘላዕሌከ ወአነብር ዲቤሆሙ ወይጸውሩ ምስሌከ ክበዶሙ ለዝንቱ ሕዝብ ወኢትሥራሕ ባሕቲትከ ሎሙ ።
ወለሕዝብኒ ትብሎሙ ያንጽሑ ርእሶሙ ለጌሠም ወትበልዑ ሥጋ እስመ በከይክሙ ቅድመ እግዚአብሔር እንዘ ትብሉ መኑ ያበልዐነ ሥጋ እስመ ይኄይሰነ ብሔረ ግብጽ ።
ወይሁበክሙ እግዚአብሔር ትብልዑ ሥጋ ወተበልዑ ሥጋ ።
አኮ አሐተ ዕለተ ዘትበልዑ ወአኮ ሰኑየ ወአኮ ኀሙሰ መዋዕለ ወአኮ ዐሡረ ወአኮ ዕሥራ መዋዕለ ።
እስመ ክህድክምዎ ለእግዚአብሔር ዘሀለወ ውስቴትክሙ ወበከይክሙ በቅድሜሁ እንዘ ትብሉ ለምንት ለነ አውፃእከነ እምነ ብሔረ ግብጽ ።
አላ እስከ መዋዕለ ወርኅ ትበልዕዎ እስከ ይወፅእ እምውስተ አእናፋቲክሙ ።
ወይቤ ሙሴ ስሳ እልፍ አጋር ሕዝብ እለ ውስቴቶሙ ሀለውኩ ወአንተ ትቤለኒ እሁቦሙ ሥጋ ወይበልዑ መዋዕለ ወርኅ ።
ቦኑ አባግዕ ወአልህምት ይጠባኅ ሎሙ አው ኵሉ ዓሣተ ባሕር ይትጋባእ ሎሙ ከመ ይእከሎሙ ።
ወይቤሎ እግዚአብሔር ለሙሴ ቦኑ ኢትክል እዴሁ ለእግዚአብሔር ናሁ ትሬኢ እመ ትረክቦ ለቃልየ ወእመ አልቦ ።
ወወፅአ ሙሴ ወነገሮሙ ለሕዝብ ቃለ እግዚአብሔር ወአስተጋብአ ሰብዓ ብእሴ እምውስተ አዕሩጊሆሙ ለሕዝብ ወአቀሞሙ አውደ ደብተራ ።
ወወረደ እግዚአብሔር በደመና ወተናገሮ ወነሥአ እምውስተ መንፈስ ዘላዕሌሁ ወወደየ ላዕለ ሰብዓ ብእሲ ሊቃናት ።
ወእምዘ አዕረፈ ላዕሌሆሙ መንፈስ ተነበዩ ወኢተወሰኩ እንከ ።
ወተረፉ ክልኤቱ ዕደው ውስተ ትዕይንት ስሙ ለአሐዱ ኤልዳድ ወሞዳድ ስሙ ለካልኡ ወአዕረፈ ላዕሌሆሙኒ መንፈስ ።
ወእሙንቱኒ ተጽሕፉ ምስሌሆሙ ወኢመጽኡ ውስተ ደብተራ ወተነበዩ በውስተ ትዕይንት ።
ወሮጸ ወሬዛ ወዜነዎ ለሙሴ ወይቤሎ ኤልዳድ ወሞዳድ ተነበዩ በውስተ ትዕይንት ።
ወይቤሎ ኢየሱስ ዘነዌ ዘይቀውም ቅድሜሁ ለሙሴ ዘውእቱ ኅሩዩ ይቤሎ እግዚእየ ሙሴ ክልኦሙ ።
ወይቤሎ ሙሴ አንተኑ ትቀንእ ሊተ ወመኑ እምወሀበኒ ከመ ይትነበይ ኵሉ ሕዝቡ ለእግዚአብሔር ሶበ ወሀበ እግዚአብሔር መንፈሶ ላዕሌሆሙ ።
ወገብአ ውስተ ትዕይንት ውእቱ ወአዕሩጊሆሙ ለእስራኤል ።
ወወፅአ መንፈስ እምኀበ እግዚአብሔር ወዐደወ ፍርፍርት እምነ ባሕር ወወረዶ ውስተ ትዕይንት እስከ ምሕዋረ ዕለት ።
እምነ አውደ ትዕይንት እምለፌ ወእምለፌ ወተወጥሐ ካዕበ እመት መልዕልተ ምድር ።
ወተንሥአ ሕዝብ ኵሎ ዕለተ ወኵሎ ሌሊተ ወኵሎ ዕለተ እንተ በሳኒታ ወአለዱ ሎሙ ፍርፍርተ ።
ወዘአውሐዱ አልዶ ዐሠርተ በቆሮስ ወሰጥሑ ሎሙ ወአይበሱ ውስተ አውደ ተዓይኒሆሙ ።
ወእንዘ ሀለወ ሥጋ ውስተ ፅረሲሆሙ እንበለ ያኅልቅዎ ተምዕዐ እግዚአብሔር ላዕለ ሕዝብ ወቀተሎሙ እግዚአብሔር ለሕዝብ በዐቢይ መቅሠፍት ጥቀ ።
ወተሰምየ ስሙ ለውእቱ መካን ተዝካረ ፍትወት እስመ ቀበርዎሙ ለሕዝብ ለእለ ፈተዉ ።
ወግዕዘ ሕዝብ እምነ ተዝካረ ፍትወት ውስተ አሴሮት ወነበሩ በአሴሮት ።
ወነበቦ እግዚአብሔር ለሙሴ ወይቤሎ ።
ንግሮሙ ለደቂቀ እስራኤል ወበሎሙ አመ ቦእክሙ ውስተ ይእቲ ምድር እንቴ ውስቴታ ትነብሩ እንተ አነ እሁበክሙ ።
ትገብሩ ፍሬ ለእግዚአብሔር ቍርባነ አው መሥዋዕተ ።
ወታዐብዩ ብፅዓተ ወእመኒ ዘበፈቃድክሙ ወአመኒ በበዓላቲክሙ ትገብሩ ለመዐዛ ሠናይ ለእግዚአብሔር እመኒ እምውስተ አልህምት ወእመኒ እምውስተ አባግዕ ።
ወያመጽእ ዘያበውእ ቍርባኖ ለእግዚአብሔር መሥዋዕተ ስንዳሌ ዓሥራተ እዴሃ ለመስፈርተ ኢፍ ዘልውስ በቅብእ በራብዕተ እዴሃ ለመስፈርተ ኢን ።
ወወይነ ለሞጻሕት ራብዕተ እዴሃ ለመስፈርተ ኢን ይገብር ዲበ ቍርባን ወእመኒ ዲበ መሥዋዕት ።
ለአሐዱ ማሕስአ በግዕ ይግበር መጠነዝ ቍርባነ ለመዐዛ ሠናይ ለእግዚአብሔር ።
ወለበግዕኒ ሶበ ትገብርዎ ቍርባነ አው መሥዋዕተ ትገብር መሥዋዕተ ስንዳሌ ።
ክልኤ ዓሥራተ ዘግቡር በቅብእ በሣልስተ እዴሃ ለመስፈርተ ኢን ።
ወወይነ ለሞጻሕት ሣልስተ እዴሃ ለመስፈርተ ኢን ያበውእ ለመዐዛ ሠናይ ለእግዚአብሔር ።
ወለእመሰ እምውስተ አልህምት ገበርክሙ ቍርባነ አው መሥዋዕተ አው አዕበይክሙ ብፅዓተ መድኀኒት ለእግዚአብሔር ።
ወያመጽእ ላዕለ ውእቱ ላህሙ መሥዋዕተ ስንዳሌ ሠለስቱ ዓሥራተ ዘልውስ በቅብእ በመንፈቃ ለመስፈርተ ኢን ።
ወወይነ ለሞጻሕት መንፈቃ ለመስፈርተ ኢን ቍርባነ ዘመዐዛ ሠናይ ለእግዚአብሔር ።
ከማሁ ትገብር ለአሐዱ ላህም አው ለአሐዱ በግዕ አው ለአሐዱ ማሕስአ በግዕ እምውስተ አባግዕ ወእመኒ እምውስተ አጣሊ ።
በኍለቊሆሙ ለእለ ገበርክሙ ከመዝ ትገብሩ ለለአሐዱ በአምጣነ ኍለቊሆሙ ።
ኵሉ ዘእምፍጥረቱ ከመዝ ይግበር ወከመዝ ያበውእ ቍርባኖ ለመዐዛ ሠናይ ለእግዚአብሔር ።
ወለእመሰ ግዩር ቦቱ ዘኮነ ውስቴትክሙ ወፈለሰ ውስተ ምድርክሙ ወእመኒ ቦቱ ዘኮነ ውስተ ሙላድክሙ ።
ይገብር ቍርባነ ዘመዐዛ ሠናይ ለእግዚአብሔር በከመ ትገብሩ አንትሙ ከማሁ ትገብር ትዕይንቱ ለእግዚአብሔር ።
አሐዱ ውእቱ ሕጉ ለክሙ ወለግዩራን እለ ሀለዉ ውስቴትክሙ ሕግ ዘለዓለም በመዋዕሊክሙ ።
በከመ አንትሙ ከማሁ ግዩራን ቅድመ እግዚአብሔር ።
አሐዱ ውእቱ ሕጉ ወአሐዱ ኵነኔሁ ለክሙ ወለግዩር ዘሀለወ ውስቴትክሙ ።
ንግሮሙ ለደቂቀ እስራኤል ወበሎሙ አመ ትበውኡ ውስተ ይእቲ ምድር እንተ አነ እወስደክሙ ህየ ።
ሶበ በላዕክሙ እምነ እክላ ለይእቲ ምድር ትፈልጡ መባአ ፍሉጥ ለእግዚአብሔር እምውስተ ቀዳሜ ሐሪጽክሙ ።
ኅብስተ መባአ ትፈልጡ ሎቱ ከመ መባእ ዘእምውስተ ዐውደ እክል ከማሁ ትፈልጡ ሎቱ እምውስተ ቀዳሜ ሐሪጽክሙ ።
ወትሁቡ ለእግዚአብሔር መባአ በመዋዕሊክሙ ።
ወለእመ አበስክሙ ወኢገበርክሙ ኵሎ ዘንተ ትእዛዘ ዘይቤሎ እግዚአብሔር ለሙሴ ።
በከመ አዘዘክሙ እግዚአብሔር በእደ ሙሴ እምአመ አዘዘክሙ እግዚአብሔር ወእምቅድሜሁ በመዋዕሊክሙ ።
ወለእመ ቦቱ ዘኢተዐውቆሙ ውስተ አዕይንቲሆሙ ለትዕይንት ወትገብር ኵላ ይእቲ ትዕይንት ላህመ አሐደ እምውስተ አልህምት ንጹሐ ለመሥዋዕት ።
ወለመዐዛ ሠናይ ለእግዚአብሔር ወመሥዋዕቱሂ ለዝንቱ ወሞጻኅቱሂ በከመ ሕጉ ወአሐዱ ሐርጌ እምውስተ አጣሊ በእንተ ኀጢአት ።
ወያስተሰሪ ካህን በእንተ ኵሉ ተዓይኒሆሙ ለደቂቀ እስራኤል ወይትኀደግ ሎሙ እስመ በኢያእምሮ ውእቱ ።
ወእሙንቱኒ አምጽኡ ቍርባኖሙ ወመሥዋዕተ ለእግዚአብሔር በእንተ ኀጢአቶሙ ቅድመ እግዚአብሔር ወበእንተ ኢያእምሮቶሙ ።
ወይትኀደግ ለኵሉ ትዕይንቶሙ ለደቂቀ እስራኤል ወለግዩርኒ ዘይመጽእ ኀቤክሙ እስመ ለኵሉ ሕዝብ ኢያእምሮ ኮነ ።
ወለእመሰ አሐቲ ነፍስ አበሰት በኢያእምሮ ያመጽእ አሐተ ጠሊተ እንተ ዓመት በእንተ ኀጢአት ።
ወያስተሰሪ ካህን በእንተ ይእቲ ነፍስ እንተ በኢያእምሮ አበሰት በእንተ ኢያእምሮታ ቅድመ እግዚአብሔር ወያስተሰሪ በእንቲአሁ ።
ዘ እምፍጥረቱሂ ውስተ ደቂቀ እስራኤል ወለግዩርኒ ዘሀለወ ውስቴትክሙ አሐዱ ውእቱ ሕጉ ሎሙ እምከመ በኢያእምሮ ገብረ ።
ወነፍስ እንተ ገብረት በእዴሃ ትዕቢተ እመኒ እምውስተ እለ እምፍጥረቶሙ ወእመኒ እምውስተ ግዩራኒሁ ለእግዚአብሔር ወአምዕዐ ።
በዝንቱ ለትሰሮ ይእቲ ነፍስ እምውስተ ሕዝባ ።
እስመ ላዕለ ቃለ እግዚአብሔር አበሰ ወዐለወ ትእዛዞ ተቀጥቅጦ ለትትቀጥቀጥ ይእቲ ነፍስ ወኀጢአታሂ ላዕሌሃ ።
ወሀለዉ ደቂቀ እስራኤል ውስተ ገዳም ወረከቡ ብእሴ እንዘ ይኤልድ ዕፀወ በዕለተ ሰንበት ።
ወአምጽእዎ እለ ረከብዎ ኀበ ሙሴ ወአሮን ወኀበ ኵሉ ተዓይኒሆሙ ለደቂቀ እስራኤል ።
ወአውዐልዎ ውስተ ሙዓል እስመ አልቦ ዘኰነኑ ዘከመ ይሬስይዎ ።
ወነበቦ እግዚአብሔር ለሙሴ ወይቤሎ ሞተ ለይሙት ውእቱ ብእሲ ወግርዎ በእብን ኵሉ ትዕይንት ።
ወአውጽእዎ አፍአ ኵሉ ተዓይን እምትዕይንት ወወገርዎ በከመ ይቤሎ እግዚአብሔር ለሙሴ ።
ንግሮሙ ለደቂቀ እስራኤል ወበሎሙ ወይግበሩ ሎሙ ዘፈረ ውስተ ጽነፈ አልባሲሆሙ በመዋዕሊሆሙ ወይደዩ ውስተ ዘፈረ ጽነፊሁ ደረከኖ ፍቱለ ።
ወይኩንክሙ ውስተ ዘፈር ወትሬእይዎ ወትዜከሩ ኵሎ ትእዛዞ ለእግዚአብሔር ።
ወግበርዎን ወኢትተልዉ ድኅረ ሕሊናክሙ ወድኅረ አዕይንቲክሙ በዘ ቦቱ ትዜምዉ አንትሙ ድኅሬሆሙ ።
ከመ ትዘከሩ ወትግበሩ ኵላ ትእዛዝየ ወትከውኑ ቅዱሳነ ለአምላክክሙ ።
ዘአውጽአክሙ እምነ ምድረ ግብጽ ከመ እኩንክሙ አምላከ ወአነ እግዚአብሔር አምላክክሙ ።
ወበጽሑ ደቂቀ እስራኤል ኵሉ ተዓይኒሆሙ ውስተ ገዳም ዘፂን በቀዳሚ ወርኅ ወነበረ ሕዝብ ውስተ ቃዴስ ወሞተት በህየ ማርያም ወተቀብረት ህየ ።
ወኦልቦቱ ማየ ለትዕይንት ወተጋብኡ ላዕለ ሙሴ ወላዕለ አሮን ።
ወፀአልዎ ሕዝብ ለሙሴ ወይቤልዎ ኀየሰነ ንሙት በሞተ አኀዊነ በቅድመ እግዚአብሔር ።
ወለምንት አውፃእክሙ ትዕይንቶ ለእግዚአብሔር ውስተ ዝንቱ ገዳም ከመ ትቅትሉነ ወለእንስሳነሂ ።
ወለምንት ዝንቱ ዘአውፃእክሙነ እምነ ግብጽ ከመ ታምጽኡነ ውስተ ዝንቱ መካን እኩይ መካን ዘኢይዘራእ ወዘአልቦ በለሰ ወአልቦቱ አዕጻደ ወይን ።
ወአልቦ ሮማን ወአልቦ ማየ ለሰትይ ።
ወመጽኡ ሙሴ ወአሮን እምቅድመ ገጾሙ ለትዕይንት ኀበ ኆኅተ ደብተራ ዘመርጡል ወወድቁ በገጾሙ ወአስተርአየ ስብሐተ እግዚአብሔር ሎሙ ።
ንሥአ ለእንታክቲ በትር ወአስተጋብኡ ትዕይንተ አንተ ወአሮን እኁከ ወበልዋ ለኰኵሕ በቅድሜሆሙ ።
ወትሁብ ማያ ወታወፅኡ ሎሙ ማየ እምውስተ ኰኵሕ ወታሰትዩ ትዕይንተ ወእንስሳሆሙኒ ።
ወነሥአ ሙሴ ለይእቲ በትር እንተ እምቅድሜሁ ለእግዚአብሔር በከመ አዘዞ እግዚአብሔር ።
ወአስተጋብእዎሙ ሙሴ ወአሮን ለትዕይንት ቅድሜሃ ለይእቲ ኰኵሕ ወይቤሎሙ ስምዑኒ ከሓድያን ቦኑ እምነ ዛቲ ኰኵሕ ናወፅእ ለክሙ ማየ ።
ወአልዐለ ሙሴ እዴሁ ወዘበጣ ለይእቲ ኰኵሕ በእንታክቲ በትር ካዕበ ወወፅአ ማይ ብዙኅ ወሰትዩ ትዕይንት ወእንሳሆሙኒ ።
ወይቤሎሙ እግዚአብሔር ለሙሴ ወለአሮን እስመ ኢአመንክሙ ከመ ትቀድሱኒ ቅድሜሆሙ ለደቂቀ እስራኤል ።
በበይነ ዝንቱ ኢታበውእዎሙ አንትሙ ለዛቲ ትዕይንት ውስተ ምድር እንተ አነ ወሀብክዎሙ ።
ወዝንተ ማይ ዘቅስት ውእቱ እስመ ተዋቀሱ ደቂቀ እስራኤል ቅድመ እግዚአብሔር ።
ወፈነወ ሙሴ መላእክተ እምነ ቃዴስ ኀበ ንጉሠ ኤዶም እንዘ ይብል ከመዝ ይቤ እኁከ እስራኤል ለሊከ ታአምር ኵሎ ሕማመነ ዘረከብነ ።
ወወረዱ አበዊነ ውስተ ግብጽ ወነበሩ ውስተ ግብጽ ብዙኀ መዋዕለ ወሣቀዩነ ግብጽ ወለአበዊነሂ ።
ወጸራኅነ ኀበ እግዚአብሔር ወሰምዐ እግዚአብሔር ቃለነ ወፈነወ መልአኮ ወአውጽአነ እምነ ግብጽ ወይእዜኒ ሀለውነ ውስተ ሀገር ቃደስ ውስተ ደወለ ብሔርከ ።
ወአኅልፈነ እንተ ምድርከ ወኢንኅልፍ እንተ ላዕለ ገራኅት ወኢላዕለ አዕጻደ ወይን ወኢንሰቲ እምዐዘቃት ማየ ።
ፍኖተ መጽያኅተ ነሐውር ወኢንትገሐሥ ኢለየማን ወኢለፀጋም እስከ ነኀልፍ እምደወልከ ።
ወይቤሎ ኤዶም ኢተኀልፍ እንተ ላዕሌየ ወእመአኮሰ ንትቃተል እወጽእ እትቀበልከ ።
ወይቤልዎ ደቂቀ እስራኤል እንተ መንገለ አድባር ንኅልፍ ።
ወለእመኒ ሰተይነ እምነ ማይከ ንሕነ ወእንስሳነ ሤጦ ንሁበከ ወዝንቱሰ ኢኮነ ወኢምንተኒ እንተ መንገለ ደብር ንኅልፍ ።
ወይቤ ኢትኅልፍአ እንተአ ላዕሌየአ ወወፅአ ኤዶም ተቀበሎ ምስለ ሰብእ ክቡድ ወበእድ ጽንዕት ።
ወኢፈቀደ ኤዶም የሀቦ ለእስራኤል ምኅላፈ እንተ ደወሉ ወተግሕሰ እስራኤል እምኔሁ ።
ወግዕዙ እምነ ቃዴስ ወኀደሩ ደቂቀ እስራኤል ኵሉ ትዕይንት ውስተ ደብረ ሆር ።
ወይቤሎሙ እግዚአብሔር ለሙሴ ወለአሮን በደብረ ሆር በመንገለ ደወለ ምድሩ ለኤዶም እንዘ ይብል ።
ለይትወሰክ አሮን ኀበ ሕዝቡ እስመ ኢትበውኡ ውስተ ይእቲ ምድር እንተ አነ ወሀብክዎሙ ለደቂቀ እስራኤል እስመ አምዓዕክሙኒ በኀበ ማየ ቅስት ።
ንሥኦ ለአሮን ወለእልዓዛር ወልዱ ወአዕርጎሙ ውስተ ደብረ ሆር በቅድመ ኵሉ ትዕይንት ።
ወንሣእ አልባሲሁ ለአሮን እምላዕሌሁ ወአልብሶ ለአልዓዛር ወልዱ ወይትወሰክ አሮን ወይሙት በህየ ።
ወገብረ ሙሴ በከመ አዘዞ እግዚአብሔር ወአዕረጎሙ ውስተ ደብረ ሆር በቅድመ ኵሉ ትዕይንት ።
ወነሥአ አልባሲሁ ለአሮን እምላዕሌሁ ወአልበሶ ለእልዓዛር ወልዱ ወሞተ አሮን በውስተ ርእሰ ደብር ወወረዱ ሙሴ ወእልዓዛር እምነ ደብር ።
ወርእዩ ኵሉ ትዕይንት ከመ ሐለፈ አሮን ወበከይዎ ለአሮን ሠላሳ መዋዕለ ኵሉ ቤተ እስራኤል ።
ወነበቦሙ እግዚአብሔር ለሙሴ ወለአሮን ወይቤሎሙ ።
ፍልጥዎሙ ለደቂቀ ቃዓት እምነ ማእከሎሙ ለደቂቀ ሌዊ በበሕዘቢሆሙ ወበበቤተ አበዊሆሙ ።
ዘእምዕሥራ ወኀምስቱ ዓም ወላዕሉ እምኔሁ እስከ ዘኀምሳ ዓም ኵሉ ዘይበውእ ይግበር ግብረ ኵሉ ምግባር ዘውስተ ደብተራ ።
ወዝንቱ ውእቱ ግብሮሙ ለደቂቀ ቃዓት በውስተ ደብተራ ዘመርጡል ቅድሳት ዘቅዱሳን ።
ወይበውኡ አሮን ወደቂቁ ሶበ ያነሥእ ትዕይንት ወያወርዱ መንጦላዕተ ዘይሴውር ወይከድንዋ ቦቱ ለታቦት ዘመርጡል ።
ወይወድዩ መልዕልቶ ክዳነ ዘማእሰ ምጺጺት ወይወድዩ መልዕልቶሙ ልብሰ ዘኵለንታሁ ዘደረከኖ ወያስተዋድድዋ ውስተ መጻውርቲሃ ።
ወዲበ ማእድኒ እንተ ሥርዐት ይወድዩ ልብሰ ዘኵለንታሁ ዘሕብረ ከብድ ።
ወመጻብሕቲሃኒ ወአጽሕልቲሃኒ ወመዳምኅተኒ ወመዋጽሕቲሃኒ በዘ ቦቱ ያወጽኅ ወኅብስተኒ ዘይሠርዑ በኵሉ ጊዜ ላዕሌሃ ።
ወይወድዩ ላዕሌሃ ልብሰ ለይ ወይከድንዋ መክዳና ዘማእሰ ምጺጺት ወያስተዋድድዋ ውስተ መጻውርቲሃ ።
ወይነሥኡ ልብሰ ደረከኖ ወይከድንዋ ለመራናት እንተ ላዕሌሃ ያኃትዉ ወመኃትዊሃኒ ወጕጠታቲሃ ወበዘ ቦቱ ያሤንይዋ ወኵሎ ግምዓቲሃ ዘቅብእ ዘእምውስቴቱ ይገብርዋ ።
ወይወድይዋ ላቲ ወለኵሉ ንዋያ ውስተ መክደና ዘማእሰ ምጺጺት ወያስተዋድድዋ ውስተ መጻውርቲሃ ።
ወለምሥዋዕኒ ዘወርቅ ይገለብብዎ በልብስ ዘደረከኖ ወይከድንዎ እምላዕሉ በማእሰ ምጺጺት ወያስተዋድድዎ ውስተ መጻውርቲሁ ።
ወይነሥኡ ኵሎ ንዋየ ግብር በዘ ቦቱ ይገብሩ ወይወድይዎ ውስተ ልብስ ዘደረከኖ ወይከድንዎ ።
በማእሰ ምጺጺት ወያነብርዎ ውስተ መጻውርቲሁ ።
ወመክደነሂ ያነብርዎ ውስተ ምሥዋዕ ወይከድኑ ላዕሌሁ ልብሰ ዘሕብረ ከብድ ኵለንታሁ ።
ወይወድዩ ውስቴቱ ኵሎ ንዋየ ግብሮሙ በዘ ቦቱ ይገብሩ ወመዓጥንተሂ ወመኋስስተኒ ወፍያላተኒ ወመክደኖሙ ።
ወኵሎ ንዋየ ምሥዋዕ ወይወድዩ ላዕሌሁ መክዳኖ ዘማእሰ ምጺጺት ወያነብርዎ ዲበ መጻውርቲሁ ።
ወፈጺሞሙ አሮን ወደቂቁ ከዲነ ዘቅድሳት ወኵሉ ንዋየ ዘቅድሳት ።
ሶበ ያነሥእ ትዕይንት ወእምዝ ይበውኡ ደቂቀ ቃዓት ይትመጠዉ ወኢይገስሱ ዘቅድሳት ከመ ኢይሙቱ ዝንቱ ዘይነሥኡ ደቂቀ ቃዓት እምውስተ ደብተራ ዘመርጡል ።
ወሥዩም ውእቱ እልዓዛር ወልደ አሮን ካህን ላዕለ ቅብአ ማኅቶት ወላዕለ ዕጣን ዘየዐጥኑ ወላዕለ መሥዋዕት ዘኵሉ አሚር ወላዕለ ቅብእ ዘይቀብኡ ወላዕለ ኵሉ ደብተራ ።
ሥዩም ውእቱ ወላዕለ ኵሉ ዘሀለወ ውስተ ቅድሳት ወላዕለ ኵሉ ግብር ።
ወነበቦ እግዚአብሔር ለሙሴ ወለአሮን ወይቤሎሙ ።
ኢትሥርውዎሙ ለነገደ ሕዝቡ ለቃዓት እምነ ማእከሎሙ ለሌዋውያን ።
ወከመዝ ግበሩ ሎሙ ወየሐይዉ ወኢይመውቱ ሶበ ለበዊኦቶሙ ውስተ ቅድሳት ዘቅዱሳን አሮን ወደቂቁ ይባኡ ወያስተዳልዉ ሎሙ ጾሮሙ ለለ አሐዱ እምኔሆሙ ።
ወኢይባኡ ግብተ ይርአዩ ቅድሳተ ወይሙቱ ።
አሐዝ ኈልቆሙ ለደቂቀ ጌድሶን እምጥንቱ በበ አብያተ አበዊሆሙ ወበበ ሕዘቢሆሙ ።
ዘእምእስራ ወሐምስቱ ዓም ወላዕሉ እምኔሁ እስከ ዘሃምሳ ዓም ኈልቆሙ ኵሎ ዘይበውእ ይግበር ግብረ ውስተ ደብተራ ዘመርጡል ።
ወዝንቱ ውእቱ ግብሮሙ ለነገደ ጌድሶን ዘይገብሩ ወዘይጸውሩ ።
አሥቃቃተ ዘደብተራ ወደብተራሂ ዘመርጡል ወመክደና ወመክደን ዘምጺጺት ዘዲቤሃ ዘእምላዕሉ ወመክደን ዘኆኅተ ደብተራ ዘመርጡል ።
ወአልባሰ ዐጸድኒ ወኵሉ ደብተራ ዘመርጡል ወፈድፋዳተኒ ወኵሎ ንዋየ ግብሮሙ ወኵሎ በዘ ቦቱ ይገብሩ ወይገብሩ ።
በከመ አዘዝዎሙ አሮን ወደቂቁ ከማሁ ይኩን ግብሮሙ ለደቂቀ ጌድሶን በኵሉ ሕቢቶሙ ወበኵሉ ግብሮሙ ወኈልቆሙ በበ አስማቲሆሙ ለኵሉ ዘይጸውሩ እሙንቱ ።
ዝንቱ ውእቱ ሕቢቶሙ ለደቂቀ ጌድሶን በውስተ ደብተራ ዘመርጡል ወሊቆሙ ይታመር ወልደ አሮን ካህን ።
ወደቂቀ ሜራሪኒ በበ ሕዘቢሆሙ ወበበ አብያተ አበዊሆሙ ኈልቆሙ ።
ዘእም እስራ ወሐምስቱ ዓም ወላዕሉ እምኔሁ እስከ ዘሃምሳ ዓም ኈልቆሙ ኵሉ ዘይበውእ ይግበር ግብረ ደብተራ ዘመርጡል ።
ግብሮሙ ዘውስተ ደብተራ ዘመርጡል አርእስቲሃ ለደብተራ ወመናስግቲሃ ወአዕማዲሃ ወመካይዲሆን ወመካድንተ ወመናብርቲሆሙ ።
ወአዕማደ አውደ ዐጸድ ወመካይዲሆን ወመታክሊሆን ወመታግርቲሆን ወኵሎ ንዋዮን ወኵሎ ንዋየ ግብሮሙ በበአስማቲሆሙ ።
ትኌልቆሙ ወኵሎ ንዋየ ሕቢቶሙ ዘይጸውሩ እሙንቱ ።
ዝንቱ ውእቱ ሕቢቶሙ ለነገደ ደቂቀ ሜራሪ በኵሉ ግብሮሙ ዘውስተ ደብተራ ዘመርጡል ወእሙንቱኒ ላዕለ ይታመር ወልደ አሮን ካህን ።
ወኈለቍዎሙ ሙሴ ወአሮን ወመላእክቲሆሙ ለእስራኤል ለደቂቀ ቃዓት በበ ሕዘቢሆሙ ወበበ አብያተ አበዊሆሙ ።
ዘእም እስራ ወሐምስቱ ዓም ወላዕሉ እምኔሁ እስከ ዘሃምሳ ዓም ኵሉ ዘይበውእ ከመ ይግበር ውስተ ግብረ ደብተራ ዘመርጡል ።
ወኮነ ኍለቊሆሙ ዘበበ ሕዘቢሆሙ ዕሥራ ወሰባዕቱ ምእት ወሐምሳ ።
ዝንቱ ውእቱ ኍለቊሆሙ ለደቂቀ ቃዓት ለኵሉ እለ ይበውኡ ውስተ ግብረ ደብተራ ዘመርጡል በከመ ኈለቍዎሙ ሙሴ ወአሮን በቃለ እግዚአብሔር ወበእደ ሙሴ ።
ወኈለቍዎሙ ለደቂቀ ጌድሶን በበ ሕዘቢሆሙ ወበበ አብያተ አበዊሆሙ ።
ዘእም እስራ ወሐምስቱ ዓም ወላዕሉ እምኔሁ እስከ ዘሃምሳ ዓም ኵሉ ዘይበውእ ውስተ ግብር ከመ ይግበር ግብረ ደብተራ ዘመርጡል ።
ወኮነ ኍለቊሆሙ ዘበበ ሕዘቢሆሙ ወበበ አብያተ አበዊሆሙ ዕሥራ ወሰባዕቱ ምእት ወሰላሳ ።
ዝንቱ ውእቱ ኍለቊሆሙ ለነገደ ደቂቀ ጌድሶን ኵሉ እለ ይጸውሩ ውስተ ደብተራ ዘመርጡል እለ ኈለቍዎሙ ሙሴ ወአሮን በቃለ እግዚአብሔር ወበእደ ሙሴ ።
ወኈለቍዎሙ ለነገደ ደቂቀ ሜራሪ በበ ሕዘቢሆሙ ወበበ አብያተ አበዊሆሙ ።
ዘእም እስራ ወሐምስቱ ዓም ወላዕሉ እምኔሁ እስከ ዘሃምሳ ዓም ኵሉ ዘይበውእ ይግበር ውስተ ግብረ ደብተራ ዘመርጡል ።
ወኮነ ኍለቊሆሙ በበ ሕዘቢሆሙ ወበበ አብያተ አበዊሆሙ ሰላሳ ወክልኤቱ ምእት ።
ዝንቱ ውእቱ ኍለቊሆሙ ለነገደ ደቂቀ ሜራሪ እለ ኈለቍዎሙ ሙሴ ወአሮን በቃለ እግዚአብሔር ወበእደ ሙሴ ።
ኵሉ እለ ተኈለቁ እለ ኈለቍዎሙ ሙሴ ወአሮን ወመላእክቲሆሙ ለደቂቀ እስራኤል ለሌዋውያን በበሕዘቢሆሙ ወበበ አብያተ አበዊሆሙ ።
ዘእም እስራ ወሐምስቱ ዓም ወላዕሉ እምኔሁ እስከ ዘሃምሳ ዓም ኵሉ ዘይበውእ ውስተ ግብረ ምግባረ ግብር ዘይጸውሩ ዘደብተራ ዘመርጡል ።
ኮኑ እለ ተኈለቁ ሰማንያ ወአምስቱ ምእት ወሰማንያ ።
በቃለ እግዚአብሔር ተኈለቁ ለለ ብእሲ ብእሲ በበ ምግባሪሆሙ ወበበ ጾሮሙ ወተኈለቁ በከመ አዘዞ እግዚአብሔር ለሙሴ ።
ወመጽአ አዋልደ ሰልጰአድ ወልደ ዖፌር ወልደ ገላአድ ወልደ ማኪር ዘእምነገደ ማናሴ ዘእምደቂቀ ዮሴፍ ።
ውእቱ አስማቲሆን መሐላ ወኑሐ ወሔግላ ወሜልካ ወቴርሳ ።
ወቆማ ቅድመ ሙሴ ወቅድመ እልዓዛር ካህን ወቅድመ መላእክት ወቅድመ ኵሉ ተዓይን ኀበ ኆኅተ ደብተራ ዘመርጡል ወይቤላ ።
አቡነ ሞተ በገዳም ወኢሀለወ ማእከሎሙ ለትዕይንት እንተ ተቃወመት ቅድመ እግዚአብሔር ውስተ ትዕይንተ ቆሬ እስመ በኀጢአተ ዚአሁ ሞተ ወአልቦቱ ደቂቀ ።
ኢይደምሰስ ስሙ ለአቡነ እምነ ማእከለ ነገዱ እስመ አልቦቱ ውሉደ ሀቡነ መክፈልተነ በማእከለ አኀዊሁ ለአቡነ ።
ወአብአ ሙሴ ቃሎን ቅድመ እግዚአብሔር ።
ርቱዐ ይቤላ አዋልደ ሰልጰአድ ሀቦን ሀብቶን መክፈልተ ርስቶን በማእከለ አኀዊሁ ለአቡሆን ወታገብእ ሎንቱ መክፈልተ አቡሆን ።
ወንግሮሙ ለደቂቀ እስራኤል ወበሎሙ ለእመ ቦቱ ዘሞተ ብእሲ ወአልቦ ደቂቀ ትሁቡ ርስቶ ለአዋልዲሁ ።
ወለእመ አልቦ ወለተ ሀቡ ርስቶ ለአኀዊሁ ።
ወለእመ አልቦ አኀወ ሀቡ ርስቶ ለእኅወ አቡሁ ።
ወለእመ አልቦ አኀወ አቡሁ ሀቡ ርስቶ ለቤት ዘቅሩቡ ዘእምነገዱ ይወርስ ወይኩን ዝንቱ ፍትሐ ኵነኔየ ለደቂቀ እስራኤል በከመ አዘዞ እግዚአብሔር ለሙሴ ።
ወይቤሎ እግዚአብሔር ለሙሴ ዕረግ ውስተ ደብር ዘውስተ ማዕዶት ደብረ ናበው ውእቱ ወርእያ ለምድረ ከናአን እንተ አነ እሁቦሙ ለደቂቀ እስራኤል ይኰነንዋ ።
ወርእያ ወትትዌሰክ ኀበ ሕዝብከ አንተሂ በከመ ተወሰከ አሮን እኁከ በደብረ ሆር ።
እስመ ተዐወርክሙ ቃልየ በገዳም ዘፂን አመ ተዋሳእክምዎሙ ለትዕይንት ወቀድሶሂ ኢቀደስክሙኒ በበይነ ማይ በቅድሜሆሙ ዘውእቱ ማየ ቅስት ዘበ ቃዴስ በገዳም ዘፂን ።
ወይቤሎ ሙሴ ለእግዚአብሔር ።
ለይርአይ እግዚአብሔር አምላኮ ለኵሉ ነፍስ ወለኵሉ ሥጋ ብእሴ ለዛቲ ትዕይንት ።
ዘይወፅእ ወይበውእ ወዘያወፅኦሙ ወዘያበውኦሙ በቅድመ ገጾሙ ወኢትኩን ትዕይንቱ ለእግዚአብሔር ከመ አባግዕ ዘአልቦ ኖላዌ ።
ወነበቦ እግዚአብሔር ለሙሴ ወይቤሎ ንሥኦ ኀቤከ ለዮሴዕ ወልደ ነዌ ብእሲ ዘሀለወ ላዕሌሁ መንፈስ ቅዱስ ወደይ እዴከ ላዕሌሁ ።
ወአቅሞ ቅድመ እልዓዛር ካህን ወአዝዞ ቅድመ ኵሉ ተዓይን ወአዝዝ በእንቲአሁ ቅድሜሆሙ ።
ወታገብእ ክብረከ ላዕሌሁ ከመ ይትአዘዙ ሎቱ ደቂቀ እስራኤል ።
ወይቁም ቅድመ እልዓዛር ካህን ወይስአልዎ ፍትሐ ዘይትናገር ቅድመ እግዚአብሔር ።
ወበቃለ ዚአሁ ይፃኡ ወበቃለ ዚአሁ ይባኡ ውእቱ ወደቂቀ እስራኤል ኅቡረ ወኵሉ ተዓይን ።
ወገብረ ሙሴ በከመ አዘዞ እግዚአብሔር ወነሥኦ ለዮሴዕ ወአቀሞ ቅድመ እልዓዛር ካህን ወቅድመ ኵሉ ተዓይን ።
ወወደየ እዴሁ ላዕሌሁ ወሤሞ በከመ አዘዞ እግዚአብሔር ።
አዝዞሙ ለደቂቀ እስራኤል ወበሎሙ ናሁ ትበውኡ ውስተ ምድረ ከናአን አንትሙ ወርስትክሙ ይእቲ ለክሙ ምስለ አድዋሊሆሙ ።
ወይኩንክሙ ገቦሃ ዘመንገለ አዜብ እምገዳም ዘፂን እስከ ማእኀዘ ኤዶም ወይኩንክሙ ደወልክሙ ዘመንገለ አዜብ እምነ ገቦሃ ለባሕረ አሊቄ ዘመንገለ ጽባሕ ።
ወየዐውደክሙ ደወላ ዘአዜብ እምነ ዐቀበ ዐቅረቦን ወይበጽሕ እስከ ሴናቅ ወይከውን ሞፃእቱ ለዘመንገለ አዜብ ቃዴስ ዘበርኔ ወይበውእ ውስተ አህጉረ አረድ ወይወፅእ እንተ አሴሞና ።
ወየዐውድ ደወሉ እምነ አሴሞና ፈለገ ግብጽ ወይከውን ወሰኑ ባሕር ።
ደወልክሙኒ ዘመንገለ ባሕር ትኩንክሙ ባሕር ዐባይ ወሰነክሙ ወዝንቱ ውእቱ ወሰንክሙ ዘመንገለ ባሕር ።
ወዝንቱ ደወልክሙ ዘመንገለ መስዕ እምነ ባሕር ዐቢይ ወይትኌለቍ ለክሙ እንተ መንገለ ደብር ።
ወእምደብር እስከ ደብር ይትኌለቍ ለክሙ እንዘ ይበጽሕ እስከ ኤመት ወይከውን ሞፃእቱ ደወለ ሰረደክ ።
ወይወፅእ ደወሉ ውስተ ዴፍሮና ወይከውን ሞፃእቱ አርሴናይን ወበዝንቱ ይኩንክሙ ወሰንክሙ ዘመንገለ መስዕ ።
ወይትኌለቍ ለክሙ ደወልክሙ ዘጽባሕ እምነ አርሴናይን ዘሴፋማ ።
ወይወርድ ደወልክሙ እምነ ሴፋማ እስከ አርቤላ ወይትራከብ በዘባነ ባሕር ኬኔሬት እምጽባሕ ።
ወይወርድ ደወሉ ዲበ ዮርዳንስ ወይከውን ሞጻእቱ ባሕረ አሌቄ ወበዝንቱ ውእቱ ምድርክሙ ምስለ አድዋሊሃ ዘዐውዳ ።
ወነገሮሙ ሙሴ ለደቂቀ እስራኤል ወይቤሎሙ ዛቲ ይእቲ ምድርክሙ እንተ ትትዋረስዋ ወትትካፈልዋ በከመ አዘዘ እግዚአብሔር ከመ የሀብዎሙ ለትስዐቱ ነገድ ወለመንፈቀ ነገደ ማናሴ ።
እስመ ነሥኡ ነገደ ደቂቀ ሮቤል ወነገደ ደቂቀ ጋድ በበ አብያተ አበዊሆሙ ወመንፈቀ ነገደ ማናሴ ነሥኡ መክፈልቶሙ ።
ክልኤቱ ነገድ ወመንፈቀ ነገድ ሰለጡ መክፈልቶሙ በማዕዶተ ዮርዳንስ ዘኀበ ኢየሪኮ እምዘባኑ ዘመንገለ ጽባሕ ።
ዝንቱ ውእቱ አስማቲሆሙ ለዕደው እለ ያስተካፍሉክሙ ይእተ ምድረ እልዓዛር ካህን ወኢየሱስ ወልደ ነዌ ።
ወንሥኡ በበ አሐዱ አሐዱ መልአክ እምውስተ አሐዱ አሐዱ ነገድ ከመ ያስተዋርሱክሙዋ ለይእቲ ምድር ።
ወዝንቱ ውእቱ አስማቲሆሙ ለውእቶሙ ዕደው ዘእምነገደ ይሁዳ ካሌብ ወልደ ዬፎኒ ።
ወዘእምነገደ ስምዖን ሰላሚየል ወልደ አሚዩድ ።
ወዘእምነገደ ብንያሚ ኤልዳድ ወልደ አስሎን ።
ወዘእምነገደ ዳን ባቂ ወልደ ዬቅሊ መልአክ ።
ወዘእምደቂቀ ዮሴፍ ዘእምውስተ ነገደ ደቂቀ ማናሴ አንሔል ወልደ ሱፊድ መልአክ ።
ወዘእምነገደ ደቂቀ ኤፍሬም ቃሙሔል ወልደ ሳፋጣን መልአክ ።
ወዘእምነገደ ደቂቀ ዛቡሎን ኤሊሳፈን ወልደ በርነክ መልአክ ።
ወዘእምነገዶ ደቂቀ ይሳከር ፈልጢሔል ወልደ ሖዛ መልአክ ።
ወዘእምነገደ ደቂቀ አሴር አኪሖር ወልደ ሴሌሚ መልአክ ።
ወዘእምነገደ ደቂቀ ንፍታሌም ፈዳሔል ወልደ የሚዩድ መልአክ ።
እሉ እሙንቱ እለ አዘዘ እግዚአብሔር ከመ ይስፍሩ ሎሙ ለእስራኤል ምድረ ከናአን ።
ወከመዝ ይእቲ ፍጥረቶሙ ለሙሴ ወለአሮን በዕለተ ተናገሮ እግዚአብሔር ለሙሴ በደብረ ሲና ።
ወዝንቱ ውእቱ አስማቲሆሙ ለደቂቀ አሮን በኵሩ ናዳብ ወአቢዩድ ወእልዓዛር ወይታመር ።
ወዝንቱ ውእቱ አስማቲሆሙ ለደቂቀ አሮን ለካህናት እለ ቅቡአን ወእለ ፍጹማን እደዊሆሙ ከመ ይኩኑ ካህናተ ።
ወሞቱ ናዳብ ወአብዩድ በቅድመ እግዚአብሔር እስመ አምጽኡ እሳተ ዘባዕድ ቅድመ እግዚአብሔር በሐቅለ ሲና ወአልቦሙ ውሉደ ወኮኑ ካህናተ እልዓዛር ወይታመር ምስለ አሮን አቡሆሙ ።
ንሥኦሙ ለነገደ ሌዊ ወአቅሞሙ ቅድመ አሮን ካህን ወይትለአክዎ ።
ወይዕቀቡ ሕጎ ወሕጎሙ ለደቂቀ እስራኤል በቅድመ ደብተራ ዘመርጡል ወይግበሩ ምግባራቲሃ ለደብተራ ።
ወይዕቀቡ ንዋያ ለደብተራ መርጡል ወሕጎሙ ለደቂቀ እስራኤል በኵሉ ምግባራቲሃ ለደብተራ ።
ወታገብኦሙ ለሌዋውያን ኀበ አሮን እኁከ ወኀበ ደቂቁ ካህናት እስመ ሀብትየ ውሁባን ሊተ እሙንቱ እምውስተ ደቂቀ እስራኤል ።
ወትሠይሞሙ ለአሮን ወለደቂቁ ላዕለ ደብተራ ዘመርጡል ወይዕቀቡ ክህነቶሙ ወኵሉ ዘምሥዋዕ ወዘውስጥ እምነ መንጦላዕት ወእመቦ ዘገሰሰ ዘእምውስተ ባዕድ ዘመድ ለይሙት ።
ናሁ አነ ነሣእክዎሙ ለሌዋውያን እምነ ማእከሎሙ ለደቂቀ እስራኤል ህየንተ ኵሉ በኵር ዘይፈትሕ ማኅፀነ ።
ወነበቦ እግዚአብሔር ለሙሴ በሐቅለ ሲና ወይቤሎ ።
ኈልቆሙ ለደቂቀ ሌዊ በበ አብያተ አበዊሆሙ ወበበ ሕዘቢሆሙ ወበበ አዝማዲሆሙ ኵሉ ተባዕቶሙ ዘእምነ ወርኅ አሐዱ ወላዕሉ እምኔሁ ኈልቆሙ ።
ወኈለቍዎሙ ሙሴ ወአሮን በቃለ እግዚአብሔር በከመ አዘዞሙ እግዚአብሔር ።
ወበበ አስማቲሆሙ ውእቶሙ ደቂቀ ሌዊ ጌድሶን ወቃዓት ወሜራሪ ።
ወዝንቱ ውእቱ አስማቲሆሙ ለደቂቀ ጌድሶን በበሕዘቢሆሙ ሎቤን ወሴሜይ ።
ወደቂቁኒ ለቃዓት በበሕዘቢሆሙ አንብረም ወይሰዓር ወኬብሮን ወኦዚሔል ።
ወደቂቁኒ ለሜራሪ በበሕዘቢሆሙ ሞሖሊ ወሖሙሲ ።
ዝንቱ ውእቱ ሕዘቢሆሙ ለሌዋውያን በበአብያተ አበዊሆሙ ።
ዘጌድሶን ሕዝበ ሎቤን ወሕዝበ ሴሜይ ዝንቱ ሕዝብ ዘጌድሶን ።
ወዘአስተፋቀዱ ኍልቈ ኵሉ ተባዕቶሙ ዘእምነ አሐዱ ወርኅ ወላዕሉ እምኔሁ ኍልቊሆሙ ሰባ ወአምስቱ ምእት ።
ወየኀድሩ ደቂቀ ጌድሶን ድኅረ ደብተራ መንገለ ገጸ ባሕር ።
ወመልአኮሙ ለቤተ አቡሆሙ ለሕዝበ ጌድሶን ኤሊሳፍ ወልደ ዳሔል ።
ወዘይትሐበዩ ደቂቀ ጌድሶን በውስተ ደብተራ ዘመርጡል ደብተራ ወመክደና ወመንጦላዕተ ኆኅተ ደብተራ ዘመርጡል ።
ወአልባሰ ዐጸድ ወመንጦላዕት ዘውስተ አንቀጽ ዘዐጸድ ዘኀበ ደብተራ ወዘተርፈ ኵሉ ምግባራቲሁ ።
ወዘቃዓትኒ ሕዝበ አንብረም አሐዱ ወሕዝበ ሰአር አሐዱ ወሕዝበ ኬብሮን አሐዱ ወሕዝበ ኦዚሔል አሐዱ ።
እሉ ውእቶሙ ሕዝብ ዘቃዓት በበ ኍልቈ ኵሉ ተባዕቶሙ ዘእምነ አሐዱ ወርኅ ወላዕሉ እምኔሁ ሰማኒያ ወስድስቱ ምእት ወየዐቅቡ ሕጎሙ ለቅዱሳን ።
ወየኀድሩ ሕዝቦሙ ለደቂቀ ቃዓት እምገቦሃ ለደብተራ ለመንገለ አዜብ ።
ወመልአኮሙ ለቤተ አቡሆሙ ለሕዝበ ቃዓት ኤሊሳፈን ወልደ ኦዚሔል ።
ወዘይትሐበዩ እሙንቱ ታቦተ ወማእደ ወመራናተ ወመሥዋዕተ ወንዋያተ ዘቅድሳት ኵሉ ዘይገብሩ ቦቱ ወመካድንተ ወኵሎ ምግባራተ ።
ወመልአክ ዘዲበ መሳፍንቲሆሙ ለሌዋውያን እልዓዛር ወልደ አሮን ካህን ዘተሠይመ ይዕቀብ ሕጎሙ ለቅዱሳን ።
ወዘሜራሪኒ ሕዝበ ሞሖሊ ወሕዝበ ሖሙሲ እሉ ውእቶሙ ሕዝበ ሜራሪ ።
ወኍለቊሆሙኒ በከመ አስተፋቀድዎሙ ኵሉ ተባዕቶሙ ዘእም አሐዱ ወርኅ ወላዕሉ እምኔሁ ስልሳ ወክልኤቱ ምእት ።
ወመልአኮሙ ለቤተ አቡሆሙ ለሕዝበ ሜራሪ ሱሪሔል ወልደ አቢኪያ ወየኀድሩ እምገቦሃ ለደብተራ ዘመንገለ መስዕ ።
ወዘይትሐበዩ ነገደ ደቂቀ ሜራሪ አርእስተ አዕማድ ዘደብተራ ወመናስግቲሃ ወአዕማዲሃ ወመካይዲሆን ወኵሎ ንዋዮን ወምግባራቲሆን ።
ወአዕማድ ዘዐውደ ዐጸድ ወመካይዲሆን ወመታክሊሆን ወመታግሪሆን ።
ወእለሰ የኀድሩ ውስተ ቅድመ ድብተራ ዘመርጡል እመንገለ ጽባሕ ሙሴ ወአሮን ወደቂቁ ከመ ይዕቀቡ ሕጎ ለቅዱስ በሕጎሙ ለደቂቀ እስራኤል ወእመቦ ዘገሰሰ ዘእምውስተ ባዕድ ዘመድ ለይሙት ።
ኵሉ ኍለቊሆሙ ለሌዋውያን ዘኈለቁ ሙሴ ወአሮን በቃለ እግዚአብሔር በበ ሕዘቢሆሙ ኵሉ ተባዕቶሙ ዘእምአሐዱወርኅ ወላዕሉ እምኔሁ ክልኤቱ እልፍ ወዕሥራ ምእት ።
ወነበቦ እግዚአብሔር ለሙሴ ወይቤሎ ኈልቍ ኵሎ በኵሮሙ ተባዕተ ለደቂቀ እስራኤል ዘእምአሐዱወርኅ ወላዕሉ እምኔሁ ወአእምር ኍለቊሆሙ በበ አስማቲሆሙ ።
ወታገብኦሙ ሊተ ለሌዋውያን እስመ አነ እግዚአብሔር ህየንተ ኵሉ በኵሮሙ ለደቂቀ እስራኤል ወእንስሳሆሙኒ ለሌዋውያን ህየንተ ኵሉ በኵረ እንስሳሆሙ ለደቂቀ እስራኤል ።
ወኈለቆሙ ሙሴ ለኵሉ በኵሮሙ ለደቂቀ እስራኤል በከመ አዘዞ እግዚአብሔር ።
ወኮነ ኵሉ በኵረ ተባዕት በበኍልቈ አስማቲሆሙ ዘእምአሐዱወርኅ ወላዕሉ እምኔሁ ኮነ ኍለቊሆሙ ክልኤቱ እልፍ ዕሥራ ወክልኤቱ ምእት ሰባ ወሰለስቱ ።
ንሥኦሙ ለሌዋውያን ህየንተ ኵሉ በኵሮሙ ለደቂቀ እስራኤል ወእንስሳሆሙኒ ለሌዋውያን ህየንተ ኵሉ እንስሳሆሙ ወይኩኑኒ ሊተ ሌዋውያን እስመ አነ እግዚአብሔር ።
ወቤዛሆሙኒ ለእልክቱ ክልኤቱ ምእት ሳባ ወሰለስቱ እለ ፈድፈደ እምነ ሌዋውያን በኵሮሙ ለደቂቀ እስራኤል ።
ትነሥእ ለለ አሐዱ በዲድርክሙ ዘቅዱስ ትነሥእ ዕሥራ ኦቦሊ ዘሰቅሎ ።
ወትሁቦሙ ወርቆ ለአሮን ወለደቂቁ ቤዛሆሙ ለእለ ፈድፈዱ እምኔሆሙ ።
ወነሥአ ሙሴ ውእተ ወርቀ ዘቤዛሆሙ ለእለ ፈድፈዱ እምነ ቤዛሆሙ ለሌዋውያን ዘበኵሮሙ ለደቂቀ እስራኤል ።
ወነሥአ ወርቀ አስርቱ ወሰለስቱ ምእት ስሳ ወአምስቱ ሰቅሎ በሰቅሎ ዘቅዱስ ።
ወወሀበ ሙሴ ውእተ ወርቀ ዘቤዛሆሙ ለእለ ፈድፈዱ ለአሮን ወለደቂቁ በቃለ እግዚአብሔር በከመ አዘዞ እግዚአብሔር ለሙሴ ።
ወኮነ እምድኅረ መቅሠፍት ወነበቦሙ እግዚአብሔር ለሙሴ ወለእልዓዛር ካህን ወይቤሎሙ ።
ንሣእ እምጥንቱ አኀዝ ኵሎ ተዓይኒሆሙ ለደቂቀ እስራኤል ዘእምዕሥራ ዓም ወላዕሉ እምኔሁ በበ አብያተ አበዊሆሙ ኵሎ ዘይወፅእ ፀብአ እምውስተ እስራኤል ።
ወነገርዎሙ ሙሴ ወእልዓዛር ምስሌሁ በአራቦት ዘሞአብ በኀበ ዮርዳንስ ዘመንገለ ኢያሪኮ ወይቤልዎሙ ።
ዘእም እስራ ዓም ወላዕሉ እምኔሁ በከመ አዘዞ እግዚአብሔር ለሙሴ ወደቂቀ እስራኤልሰ እለ ወፅኡ እምግብጽ ።
ሮቤል በኵሩ ለእስራኤል ወደቂቀ ሮቤል ሄኖኅ ወነገደ ሄኖኅ ዘፈሉ ነገደ ፈሉይ ።
ወዘአስሮንሂ ነገደ አስሮኒ ወዘካርም ነገደ ካርሚ ።
እሉ ሕዝብ ዘሮቤል ወኮነ ኍለቊሆሙ አርባዕቱ እልፍ ሰላሳ ወሰባዕቱ ምእት ወሰላሳ ።
ወደቂቀ ፈሉ ኤሊያብ ።
ወደቂቀ ኤሊያብ ናሙኤል ወዳታን ወአቤሮን እሉ ዐበይተ ትዕይንት እሉ እሙንቱ እለ ቆሙ ላዕለ ሙሴ ወአሮን ውስተ ትዕይንተ ቆሬ አመ ተቃወሙ ላዕለ እግዚአብሔር ።
ወአብቀወት አፉሃ ምድር ወውሕጠቶሙ ወለቆሬሂ ወሞተ ወትዕይንቲሆሙኒ አመ በልዐቶሙ እሳት ክልኤቱ ምእት ወሐምሳ ወኮኑ ለተአምር ።
ወደቂቀ ቆሬሰ ኢሞቱ ።
ወደቂቀ ስምዖንሂ ወዘናሙሔልሂ ውስተ ነገደ ደቂቀ ናሙሔሊ ወዘኢያምንሂ ውስተ ነገደ ደቂቀ ኢያምኒ ወዘኢያክንሂ ውስተ ነገደ ደቂቀ ኢያክኒ ።
ወዘዘራሂ ውስተ ነገደ ደቂቀ ዘራይ ወዘሳውልሂ ውስተ ነገደ ሳውል ።
እሉ ሕዝብ ዘስምዖን ወኍለቊሆሙ ክልኤቱ እልፍ ዕሥራ ወክልኤቱ ምእት ።
ወደቂቀ ይሁዳሂ ዔር ወአውናን ወሴሎን ወፋሬስ ወዛራ ወሞቱ ዔር ወአውናን በምድረ ከናአን ።
ወኮኑ ደቂቀ ይሁዳ በበ ሕዘቢሆሙ ዘሴሎን ውስተ ነገደ ዘሴሎኒ ወዘፋሬስ ውስተ ነገደ ፋሬስ ወዘዛራ ውስተ ነገደ ዛራይ ።
ወኮኑ ደቂቀ ፋሬስ ለአስሮን ውስተ ነገደ አስሮኒ ወዘያሙሔልሂ ውስተ ነገደ ያሙሔሊ ።
እሉ ሕዝብ ዘይሁዳ ወኍለቊሆሙ ሰብዓቱ እልፍ ስሳ ወአምስቱ ምእት ።
ወደቂቀ ይስካርሂ በበ ሕዘቢሆሙ ዘቶላ ውስተ ነገደ ቶላይ ዘፎሐ ውስተ ነገደ ፉሓይ ።
ወዘያሱብ ውስተ ነገደ ያሱብ ወዘስምራ ውስተ ነገደ ስምራሚ ።
እሉ ሕዝብ ዘይስካር ወኍለቊሆሙ ስድስቱ እልፍ አርባዓ ወሰለሰቱ ምእት ።
ወደቂቀ ዛቡሎንሂ በበ ሕዘቢሆሙ ዘሳሬድ ውስተ ነገደ ሳሬዲ ወዘአሎ ውስተ ነገደ አሎኒ ወዘአሌል ውስተ ነገደ አሌሊ ።
እሉ ሕዝብ ዘዛቡሎን ወኍለቊሆሙ ሰብዓቱ እልፍ ወአምስቱ ምእት ።
ወደቂቀ ጋድሂ በበሕዘቢሆሙ ዘሳፎን ነገደ ሳፎኒ ወዘሕግ ነገደ ሕጊ ወዘሱኒ ነገደ ሱኒ ።
ወዘዐዜን ነገደ ዐዜኒ ወዘሳድ ነገደ ሳዲ ።
ወዘአሮሐድ ነገደ አሮሐዲ ወዘአሪሔል ነገደ አሪሔሊ ።
እሉ ሕዝበ ጋድ ወኍለቊሆሙ አርባዕቱ እልፍ ወአምስቱ ምእት ።
ወደቂቀ አሴርሂ በበ ሕዘቢሆሙ ዘኢያምን ነገደ ኢያሚን ወዘኢያሱ ነገደ ኢያሱይ ወዘባርያ ነገደ ባራዊ ።
ወዘኮቦር ነገደ ኮቦሪ ወዘሜልኪየል ነገደ ሜልኪየል ።
ወስማ ለወለተ አሴር ሳራ ።
እሉ ሕዝበ አሴር ወኍለቊሆሙ አምስቱ እልፍ ሰሳሳ ወአርባዕቱ ምእት ።
ወደቂቀ ዮሴፍ በበ ሕዘቢሆሙ ማናሴ ወኤፍሬም ።
ወደቂቀ ማናሴ ዘማክር ነገደ ማኪር ወማክር ወለዶ ለገለአድ ።
ዘገላአድ ነገደ ገላአዲ ።
እሉ ደቂቀ ገላአድ ዘአኪየዜር ነገደ አኪየዜሪ ወዘኬሌግ ነገደ ኬሌጊ ወዘኤሶርየል ነገደ ኤሶሪየሊ ወዘአሲኬም ነገደ ሲኬሚ ።
ወዘሲማዔር ነገደ ሲማዔሪ ወዘዖፌር ነገደ ዖፌሪ ።
ወለሰልጰአድ ወልደ ዖፌር ኢተወልደ ሎቱ ደቂቅ ዘእንበለ አዋልድ ወዝንቱ ውእቱ አስማቲሆን መሐላ ወኑሕ ወዔግላ ወሜልካ ወቴርሳ ።
ዝንቱ ሕዝበ ማናሴ ወኍለቊሆሙ አምስቱ እልፍ ዕሥራ ወሰብዓቱ ምእት ።
ወእሉ ደቂቀ ኤፍሬም ዘሱታላ ነገደ ሱታላይ ወዘጠነኅ ነገደ ጠነኂ ።
እሉ ደቂቀ ሴታላ ወዘኤዴን ነገደ ኤዴኒ ።
እሉ ሕዝብ ዘኤፍሬም ወኍለቊሆሙ ሰለስቱ እልፍ ዕሥራ ወአምስቱ ምእት እሉ ሕዝብ ዘደቂቀ ዮሴፍ በበ ነገዶሙ ።
ወደቂቀ ብንያሚ በበ ነገዶሙ ዘባዕል ነገደ በዓሊ ወዘአሲቤር ነገደ አሲቤሪ ወዘአኪራን ነገደ አኪራኒ ።
ወዘሳፋን ነገደ ሳፋኒ ።
ወኮኑ ደቂቀ ባዕል ዓዴር ወኖሔማን ነገደ ኖሔማኒ ።
እሉ ደቂቀ ብንያሚ በበ ነገዶሙ ወኍለቊሆሙ አርባዕቱ እልፍ ሐምሳ ወሰባዕቱ ምእት ።
ወደቂቀ ዳንሂ በበ ነገዶሙ ዘሳሚ ነገደ ሳሚ እሉ ሕዝብ ዘዳን በበነገዶሙ ።
ወኍለቊሆሙ ለኵሉ ነገደ ሳሚ ስድስቱ እልፍ አርባ ወአርባዕቱ ምእት ።
ወደቂቀ ንፍታሌምሂ በበ ነገዶሙ ዘአሴሔል ነገደ አሴሔሊ ወዘጎሂን ነገደ ጎሂኒ ።
ወዘዬሴር ነገደ ዬሴሪ ወዘሴሌም ነገደ ሴሌሚ ።
እሉ ሕዝብ ዘንፍታሌም ወኍለቊሆሙ አርባዕቱ እልፍ ሐምሳ ወአርባዕቱ ምእት ።
ዝንቱ ውእቱ ኍለቊሆሙ ለደቂቀ እስራኤል ስሳ እልፍ አስርቱ ወሰባዕቱ ምእት ወስላሳ ።
እሉ ይወርስዋ ለይእቲ ምድር በበ መክፈልቶሙ ወበበ ኍልቈ አስማቲሆሙ ።
ለእለ ይበዝኁ ታበዝኅ መክፈልቶሙ ወለእለ ይውኅዱ ታውኅድ መክፈልቶሙ ወለለ አሐዱ እምኔሆሙ በአምጣነ ኍለቊሆሙ ትሁቦሙ መክፈልቶሙ ።
ወበዕፆሙ ይረክቦሙ መክፈልቶሙ እለ ተሰምዩ በበ ነገደ አበዊሆሙ ።
ወይወርሱ እምውስተ መክፈልቶሙ ዘይረክቦሙ ርስቶሙ ማእከለ ብዙኃን ወውሑዳን ።
ወደቂቀ ሌዊሂ በበ ነገዶሙ ዘጌድሶን ነገደ ጌድሶኒ ወዘቃዓት ነገደ ቃዓቲ ወዘሜራር ነገደ ሜራሪ ።
እሉ ሕዝበ ነገደ ደቂቀ ሌዊ ነገደ ሎቤኒ ወነገደ ኬብሮን ወነገደ ሐሙሲ ወነገደ ቆሬ ወቃዓት ወለዶ ለአንብረም ።
ወስማ ለብእሲተ አንብረም ዮከቤድ ወለተ ሌዊ እንተ ወለደቶሙ ለእሉ ለሌዊ በብሔረ ግብጽ ወወለደት ሉቱ ለአንብረም አሮንሃ ወሙሴሃ ወማርያም እኅቶሙ ።
ወተወልዱ ለአሮን ናዳብ ወአብዩድ ወእልዓዛር ወኢታመር ።
ወሞቱ ናዳብ ወአብዩድ አመ አብኡ እሳተ ዘእምባዕድ ቅድመ እግዚአብሔር በገዳም ዘሲና ።
ወኮነ ኍለቊሆሙ ክልኤቱ እልፍ ወሰላሳ ምእት ኵሉ ተባዕት ዘእም አሐዱ ወርኅ ወላዕሉ እምኔሁ እስመ ኢተኈለቁ ምስለ ደቂቀ እስራኤል እስመ ኢተውህበ ሎሙ መክፈልት ማእከሎሙ ለደቂቀ እስራኤል ።
ወከመዝ ውእቱ አስተፋቅዶሙ ለሙሴ ወለእልዓዛር ካህን እለ ኈለቍዎሙ ለደቂቀ እስራኤል በአረቦት ዘሞአብ በኀበ ዮርዳንስ ዘመንገለ ኢያሪኮ ።
ወእምውስተ እሉ ኢተርፈ ብእሲ እምእለ ኈለቁ ሙሴ ወአሮን እለ ኈለቍዎሙ ለደቂቀ እስራኤል በገዳም ዘሲና ።
እስመ ይቤሎሙ እግዚአብሔር ከመ ሞተ ይመውቱ በገዳም ወኢተርፈ እምኔሆሙ ወኢአሐዱ ዘእንበለ ካሌብ ወልደ ዬፎኒ ወዮሴዕ ወልደ ነዌ ።
ወሐመይዎ ለሙሴ ማርያም ወአሮን በበይነ ብእሲት ኢትዮጵያዊት እንተ ነሥአ ሙሴ እስመ ብእሲተ ኢትዮጵያዊተ ነሥአ ።
ወይቤሉ ቦኑ ለሙሴ ለባሕቲቱ ተናገሮ እግዚአብሔር አኮኑ ለነሂ ተናገረኑ ወሰምዐ እግዚአብሔር ።
ወሙሴሰ ብእሲ የዋህ ውእቱ ጥቀ እምነ ኵሉ እጓለ እመሕያው ዘሀለወ ውስተ ምድር ።
ወይቤሎሙ እግዚአብሔር ለሙሴ ወለአሮን ወለማርያም በጊዜሃ ንዑ አንትሙ ሠለስቲክሙ ውስተ ደብተራ ዘመርጡል ።
ወወረደ እግዚአብሔር በዐምደ ደመና ኀበ ኆኅተ ደብተራ ዘመርጡል ወጸውዖሙ ለአሮን ወለማርያም ወሖሩ ክልኤሆሙ ።
ወይቤሎሙ ስምዑ ቃልየ ለእመቦ ዘኮነ ነቢየ እምውስቴትክሙ ለእግዚአብሔር በራእይ አስተርኢ ሎቱ ወበሕልም እትናገሮ ።
ወአኮ ከመ ቍልዔየ ሙሴ ምእመን ውእቱ ውስተ ኵሉ ቤትየ ።
አፈ በአፍ እትናገሮ ገሃደ ወአኮ በስውር ወርእየ ስብሐቲሁ ለእግዚአብሔር ወለምንት ኢፈራህክሙ ሐምዮቶ ለቍልዔየ ሙሴ ።
ወኮነ ላዕሌሆሙ መንሱተ መዐቱ ለእግዚአብሔር ወሖሩ ።
ወሰሰለ ደመና እምውስተ ደብተራ ወአኀዛ ለምጽ ለማርያም ወጻዕደወት ከመ በረድ ወተመይጠ አሮን ኀበ ማርያም ወናሁ አኀዛ ለምጽ ።
ወይቤሎ አሮን ለሙሴ ብቍዐኒ እግዚእየ ኢትረሲያ ለነ ኀጢአተ እስመ ኢያእመርነ ከመ አበስነ ።
ወኢንኩን ትዕሪነ ለሞት ከመ ፃእፃእ ዘይወፅእ እምነ ማኅፀነ እሙ ወተበልዐ መንፈቀ ሥጋሃ ።
ወጸርኀ ሙሴ ኀበ እግዚአብሔር ወይቤ እግዚኦ ብቍዐኒ አሕይዋ ።
ወይቤሎ እግዚአብሔር ለሙሴ ሶበ አቡሃ ተፍአ ትፍአቶ ውስተ ገጻ እምኢኀፍረትኑ ሰቡዐ መዋዕለ ለትትገሐስ አፍአ እምትዕይንት ሰቡዐ መዋዕለ ወእምዝ ትበውእ ።
ወተግሕሠት ማርያም አፍአ እምትዕይንት ሰቡዐ መዋዕለ ወኢግዕዘ ሕዝብ እስከ ነጽሐት ማርያም ።
ወእምድኅረ ዝንቱ ግዕዙ ሕዝብ እምነ አሴሮት ወኀደሩ ውስተ ገዳም ዘፋራን ።
ወነበቦ እግዚአብሔር ለአሮን ወይቤሎ አንተ ወደቂቅከ ወቤተ አቡከ ምስሌከ ትነሥኡ ኀጣይአ ክህነትክሙ ።
ወአኀዊከኒ ነገደ ሌዊ ሕዝበ አቡከ አስተጋብእ ኀቤከ ወይትወሰኩ ለከ ወይትለአኩከ ።
ወአንተ ወደቂቅከ ምስሌከ ላዕለ ደብተራ ዘመርጡል ።
ወይዕቀቡ ሕገ ከ ወሕጋ ለደብተራከ ።
ዳእሙ ኀበ ንዋይ ዘቅድሳት ወኀበ ምሥዋዕ ኢይባኡ ወኢይሙቱ እሙንቱሂ ወአንትሙሂ ።
ወይትወሰኩ ኀቤከ ወይዕቀቡ ሕጋ ለደብተራ ዘመርጡል በኵሉ ግብራ ለደብተራ ወዘእምነ ባዕድ ዘመድ ኢይባእ ኀቤከ ።
ወተዐቅቡ ሕጎሙ ለቅዱሳን ወሕጎ ለምሥዋዕ ወኢይመጽእ እንከ መንሱት ላዕለ ደቂቀ እስራኤል ።
ወአነ ነሣእክዎሙ ለአኀዊክሙ ለሌዋውያን እምነ ማእከሎሙ ለደቂቀ እስራኤል ።
ሀብተ ተውህቡ ለእግዚአብሔር ከመ ይግበሩ ግብራ ለደብተራ መርጡል ።
ወአንተ ወደቂቅከ ምስሌከ ዕቀቡ ክህነተክሙ በከመ ኵሉ ሕጉ ለምሥዋዕ ወዘውስጥ እምነ መንጦላዕት ወግበሩ ።
ግብረ ሀብታ ለክህነት ክሙ ወዘእምነ ባዕድ ዘመድ ዘቦአ ለይሙት ።
ወይቤሎ እግዚአብሔር ለአሮን ናሁ አነሂ ወሀብኩክሙ ትዕቀቡ ዘያቀድሙ አብኦ ሊተ ።
እምነ ኵሉ ዘይትቄደስ ሊተ እምኀበ ደቂቀ እስራኤል ለከ ወሀብኩካሁ እስከ ትረሥእ ወእምድኅሬከ ለደቂቅከ ሕግ ዘለዓለም ።
ወዝንቱ ይክንክሙ ለክሙ እምነ ዘይትቄደስ ለቅዱሳን ዘመሣውዕ እምነ ኵሉ ቍርባኖሙ ወእምነ ኵሉ ።
መሥዋዕቶሙ ወእምነ ኵሉ ዘንስሓሆሙ ወእምነ ኵሉ ዘኀጣይኢሆሙ ኵሉ ዘያመጽኡ ሊተ እምነ ኵሉ ዘቅዱሳን ለከ ውእቱ ወለደቂቅከ ።
በቅዱሰ ቅዱሳን ብልዕዎ ኵሉ ተባዕት ለይብልዖ አንተ ወደቂቅከ እስመ ቅዱስ ውእቱ ለከ ።
ወዝንቱ ይኩንክሙ ለክሙ እምነ ቀዳሜ ሀብቶሙ ወእምነ ኵሉ ዘያበውኡ ደቂቀ እስራኤል ።
ለከ ወሀብኩካሃ ወለደቂቅከ ወአዋልዲከሂ ምስሌከ ሕግ ዘለዓለም ኵሉ ዘንጹሕ በውስተ ቤትከ ይብልዖ ።
ኵሎ ቀዳምያተ ቅብእ ወኵሎ ቀዳምያተ ወይን ወዘስርናይ ቀዳምያቲሆሙ ወኵሎ ዘያበውኡ ለእግዚአብሔር ለከ ወሀብኩካሁ ።
ወኵሎ ቀዳሜ እክል ዘበኵሉ ምድሮሙ ወኵሎ ዘያመጽኡ ለእግዚአብሔር ለከ ወሀብኩካሁ ኵሉ ዘንጹሕ በውስተ ቤትከ ይብልዖ ።
ኵሉ ዘያሐርሙ በውስተ ደቂቀ እስራኤል ለከ ውእቱ ።
ወኵሉ ዘይሪትሕ ማኅፀነ እምነ ኵሉ ዘሥጋ ኵሎ ዘያመጽኡ ለእግዚአብሔር እምነ ሰብእ እስከ እንስሳ ለከ ውእቱ ።
አላ በቤዛ ይትቤዘው በኵረ ሰብእ ወበኵረ እንስሳሂ ዘርኩስ ታቤዙ ።
ወቤዛሁ ለዘ አሐዱ ወርኁ ሤጡ ሐምስቱ ሰቅሎ በሰቅሎ ዘቅዱስ እስራ ኦቦሊ ውእቱ ።
ዘእንበለ በኵረ አልህምት ወበኵረ አባግዕ ወበኵረ አጣሊ ዘኢታቤዙ እስመ ቅዱስ ውእቱ ።
ወትክዑ ደሞሙ ኀበ ምሥዋዕ ወሥብሖሙ ትገብር መሥዋዕተ ለእግዚአብሔር ወመዐዛ ሠናይ ።
ወሥጋሁ ይኩንከ ለከ በከመ ተላዕ ዘያበውኡ ወበከመ መዝራዕት ዘየማን ይኩንከ ለከ ።
ኵሉ መባእ ዘቅዱስ ኵሉ ዘይፈልጡ ደቂቀ እስራኤል ለእግዚአብሔር ወሀብኩካሁ ።
ለከ ወለደቂቅከ ወለአዋልዲከ ምስሌከ ሕግ ዘለዓለም ወሥርዐት ዘለ ዘላፉ እንተ ለዓለም ይእቲ ቅድመ እግዚአብሔር ለከ ወለዘርእከ እምድኅሬከ ።
ወነበቦ እግዚአብሔር ለአሮን እምነ ምድሮሙ ኢትወርስ ወአልብከ ክፍለ ምስሌሆሙ እስመ አነ ውእቱ ክፍልከ ወርስትከ በማእከሎሙ ለደቂቀ እስራኤል ።
ወለደቂቀ ሌዊኒ ናሁ ወሀብክዎሙ ዓሥራተ ዘደቂቀ እስራኤል ክፍሎሙ ህየንተ ግብሮሙ ኵሎ ዘይገብሩ እሙንቱ ግብረ ደብተራ ዘመርጡል ።
ወኢይበውኡ እንከ ደቂቀ እስራኤል ውስተ ደብተራ ዘመርጡል ከመ ኢይኩኖሙ አበሳ ዘለሞት ።
ወይግበሮ ለዝንቱ ግብረ ደብተራ ዘመርጡል ሌዋዊ ወእሙንቱ ይረክቡ ኀጣይኢሆሙ ሕግ ዘለዓለም በመዋዕሊሆሙ ።
ወኢይወርሱ ርስተ በማእከሎሙ ለደቂቀ እስራኤል ።
እስመ ዓሥራቲሆሙ ለደቂቀ እስራኤል ኵሎ መባአ ዘይፈልጡ ለእግዚአብሔር ወሀብክዎሙ ለሌዋውያን ክፍሎሙ ።
ወበበይነ ዝንቱ እቤሎሙ ኢትወርሱ ርስተ በማእከሎሙ ለደቂቀ እስራኤል ።
ንግሮሙ ለሌዋውያን ወበሎሙ እንዘ ትብል ለእመ ነሣእክሙ እምኀበ ደቂቀ እስራኤል ዓሥራተ ዘወሀብኩክሙ እምኀቤሆሙ ክፍለክሙ ትፈልጡ ።
አንትሙሂ እምኔሁ መባአ ለእግዚአብሔር ዓሥራቱ ለዓሥራት ።
ወይትኌለቍ ለክሙ መባአክሙ ከመ ስርናይ እምውስተ ዐውደ እክል ወከመ መባእ ዘእምውስተ ምክያደ ወይን ።
ከማሁ ፍልጡ አንትሙሂ እምውስተ ኵሉ መባእ ለእግዚአብሔር እምነ ዓሥራቲክሙ እምኵሉ ዘትነሥኡ እምነ ደቂቀ እስራኤል ።
ወትሁብዎ እምኔሁ ለአሮን ካህን መባአ ለእግዚአብሔር ።
ኵሎ ዘይቀድሙ አብኦ እምኔሁ ይትቄደስ ።
ወበሎሙ ሶበ ትፈልጡ እምነ ቀዳምያት ወይትኌለቍ ሎሙ ለሌዋውያን ከመ እክል ዘእምውስተ ዐውዱ ወከመ ወይን ዘእምውስተ ምክያዱ ።
ወትበልዕዎ በኵሉ መካን አንትሙ ወአብያቲክሙ እስመ ዝንቱ ውእቱ ዐስብክሙ ለክሙ ህየንተ ግብረክሙ ደብተራ ዘመርጡል ።
ወኢይከውነክሙ በእንቲአሁ ኀጢአተ እስመ ታወፅኡ እምኔሁ ቀዳምያቲሁ ወኢታርኵሱ ቅድሳቲሆሙ ለደቂቀ እስራኤል ከመ ኢትሙቱ ።
አዝዘሙ ለደቂቀ እስራኤል ወበሎሙ ቍርባንየ ወሀብትየ ወመሣውዒየ ዘመዐዛ ሠናይ ዕቀቡ ታብኡ ሊተ በበዓላቲየ ።
ወበሎሙ ዝንቱ ውእቱ መሥዋዕትየ ኵሉ ዘታበውኡ ለእግዚአብሔር አባግዐ ዘዘዓመት ንጹሓነ ክልኤቱ ለለ ዕለቱ መሥዋዕት ዘዘልፍ ።
አሐደ በግዐ ትገብሩ በጽባሕ ወአሐደ በግዐ ትገብሩ ፍና ሰርክ ።
ወትገብር ስንዳሌ ዓሥርተ እዴሃ ለኢፍ ለመሥዋዕት ዘዘልፍ ዘግቡር በቅብእ በራብዕተ እዴሃ ለኢን ።
ለመሥዋዕት ዘዘልፍ ዘተገብረ በደብረ ሲና ለመዐዛ ሠናይ ለእግዚአብሔር ።
ወሞጻሕቱ ራብዕተ እዴሃ ለኢን ለአሐዱ በግዕ ታወጽኅ ሞጻሕተ በቅዱስ ለእግዚአብሔር ።
ወይገብሩ ካልአ በግዐ ፍና ሰርክ በከመ መሥዋዕቱ ወበከመ ሞጻሕቱ ትገብሩ ለመዐዛ ሠናይ ለእግዚአብሔር ።
ወበዕለተ ሰንበት ትገብሩ ክልኤተ አባግዐ ዘዘ ዓመት ንጹሓነ ።
ወክልኤተ ዓሥራተ ዘስንዳሌ ለመሥዋዕት ዘግቡር በቅብእ ወሞጻሕቱ ።
ወቍርባኑ ለሰንበት ዘውስተ ሰናብት ላዕለ መሥዋዕት ዘዘልፍ ሎቱኒ ሞጻሕቱ ።
ወአመ አሥራቀ ወርኅ ታበውኡ መሥዋዕተ ለእግዚአብሔር አስዋረ ክልኤተ እምውስተ አልህምት ።
ወበግዐ አሐደ ወማሕስአ አባግዕ ሰብዐተ ዘዘዓመት ።
ወሠለስቱ ዓሥራተ ስንዳሌ ዘግቡር በቅብእ ለአሐዱ ላህም ።
ወክልኤቱ ዓሥራተ ስንዳሌ ዘግቡር በቅብዕ ለበግዕ አሐዱ ።
ወዓሥራተ ዓሥራተ ስንዳሌ ዘግቡር በቅብእ ።
ለለአሐዱ ማሕስዕ መሥዋዕት ለመዐዛ ሠናይ ለእግዚአብሔር ።
ወሞጻኅቶሙ ለለአሐዱ ላህም መንፈቃ ለኢን ይኩን ወሣልስተ እዴሃ ለኢን ለአሐዱ በግዕ ይኩን ወራብዕተ እዴሃ ለኢን ወይን ይኩን ለአሐዱ ማሕስአ በግዕ ።
ዝንቱ መሥዋዕቱ ለለ ወርኅ እምወርኅ ዘውስተ አውራኀ ዓመት ።
ወኀርጌ አሐዱ እምውስተ አጣሊ ለእግዚአብሔር በእንተ ኀጢአት ላዕለ መሥዋዕተ ዘልፍ ትገብሩ ወሞጻሕቱሂ ።
ወበቀዳሚ ወርኅ አመ ዐሡሩ ወረቡዑ ለሠርቅ ፋሲካሁ ለእግዚአብሔር ።
ወአመ ዐሡሩ ወኀሙሱ ለሠርቀ ውእቱ ወርኅ በዓል ሰቡዐ ዕለተ ወናእተ ትበልዑ ።
ወቀዳሚት ዕለት ቅድስተ ትሰመይ ለክሙ ኵሎ ግብረ ማሕረስ ኢትግበሩ ።
ወታበውኡ ቍርባኖ ለእግዚአብሔር ።
አስዋረ ክልኤተ እምውስተ አልህምት ወበግዕ አሐዱ ወማሕስአ በግዕ ሰብዐተ ንጹሓነ ዘዘ ዓመት ይኩንክሙ ።
ወመሥዋዕቶሙ ስንዳሌ ዘግቡር በቅብእ ።
ሠለስቱ ዓሥራት ለአሐዱ ላህም ወክልኤቱ ዓሥራት ለአሐዱ በግዕ ።
ዓሥራተ ዓሥራተ ትገብር ለአሐዱ ማሕስአ በግዕ ወከማሁ ሰብዓቲሆሙ ማሕስአ አባግዕ ።
ወሐርጌ አሐዱ እምውስተ አጣሊ በእንተ ኀጢአት በዘ ቦቱ ያስተሰርዩ ለክሙ ።
ዘእንበለ መሥዋዕት ዘኵሉ ጊዜ ዘበበ ነግህ ዘመሥዋዕተ ዘልፍ ።
ከመዝ ትገብሩ ዘንተ ለለ ዕለቱ ለሰቡዕ መዋዕል ቍርባነ መሥዋዕት ለመዐዛ ሠናይ ለእግዚአብሔር በዲበ መሥዋዕት ዘዘልፍ ወትገብር ሞጻኅተኒ ።
ወዕለት ሳብዕት ቅድስተ ትኩንክሙ ኵሎ ግብረ ማሕረስ ኢትግበሩ ባቲ ።
ወአመ ዕለተ ሠዊት አመ ታበውኡ መሥዋዕተ ሠዊት ለእግዚአብሔር ሰንበታ ቅድስተ ትኩንክሙ ኵሎ ግብረ ማኅረስ ኢትግበሩ ።
ወታበውኡ መሣውዐ ለመዐዛ ሠናይ ለእግዚአብሔር አስዋረ እምውስተ አልህምት ክልኤተ ወአሐደ በግዐ ወማሕስአ በግዕ ሰብዐተ ዘዘ ዓመት ንጹሓነ ።
ወመሥዋዕቶሙ ስንዳሌ ዘግቡር በቅብእ ሠለስቱ ዓሥራተ ለአሐዱ ላህም ወክልኤቱ ዓሥራተ ለአሐዱ በግዕ ወዓሥራተ ዓሥራተ ለአሐዱ ማሕስአ በግዕ ወከማሁ ለሰብዓቲሆሙ ማሕስአ አባግዕ ።
ወሐርጌ አሐደ እምውስተ አጣሊ በእንተ ኀጢአት በዘ ቦቱ ያስተሰርዩ ለክሙ ።
ዘእንበለ መሥዋዕተ ዘልፍ ወመሥዋዕቶሙኒ ትገብሩ ሊተ ወንጹሓነ ይኩኑክሙ ወሞጻሕቶሙኒ ።
ግበር ለከ ክልኤተ መጣቅዕተ ዘብሩር ወዘ ዝብጦ ትገብሮሙ ወይከውኑከ በዘ ቦቱ ትጼውዕ ተዓይነ ለኅዲር ወበዘቦቱ ያነሥእ ተዓይን ።
ወትጠቅዕ ቦሙ ወይትጋባእ ኵሉ ተዓይን ኀበ ኆኅተ ደብተራ ዘመርጡል ።
ወለእመሰ በአሐዱ ጠቃዕክሙ ይመጽኡ ኀቤከ ኵሎሙ መላእክቲሆሙ ዘምስፍና እስራኤል ።
ወትጠቅዑ በትእምርቲሆሙ ወይግዕዙ ተዓይኒሆሙ ለእለ ተዓየኑ መንገለ ሠረቅ ።
ወትጠቅዑ በትእምርቲሆሙ ዳግመ ወይግዕዙ ተዓይኒሆሙ ለእለ ተዓየኑ መንገለ አዜብ ።
ወሶበ ለአስተጋብኦ ተዓይን ትጠቅዑ ዘእንበለ ትእምርት ።
ወደቂቀ አሮን ካህናት እሙንቱ ይጠቅዕዎ በመጥቃዕት ወይኩንክሙ ሕግ ዘለዓለም በመዋዕሊክሙ ።
ወለእመ ወፃእክሙ ፀብአ ላዕለ ፀርክሙ እለ አፅረሩ እምኔክሙ ወትትኤመሩ በመጥቅዕ ።
ወትዜከሩ በቅድመ እግዚአብሔር ወትድኅኑ እምነ ፀርክሙ ።
ወበመዋዕለ ትፍሥሕትክሙ ወበበዓላቲክሙ ወበአሥህርቲክሙ ወትጠቅዑ በመጥቃዕት ላዕለ ቍርባንክሙ ወላዕለ መሣውዐ መድኀኒትክሙ ።
ወይከውነክሙ ተዝካረ ቅድመ አምላክክሙ ወአነ እግዚአብሔር አምላክክሙ ።
ወኮነ በካልእ ወርኅ ዘካልእት ዓመት አመ ኀሙሱ ለጽልመት ሰሰለ ደመና እምነ ደብተራ ዘመርጡል ።
ወተንሥኡ ደቂቀ እስራኤል ምስለ ገዓዞሙ ውስተ ገዳም ዘሲና ወቆመ ደመና ውስተ ገዳም ዘፋራን ።
ወተንሥኡ እለ ይቀድሙ በቃለ እግዚአብሔር ወበእደ ሙሴ ።
ወአንሥኡ በሕጎሙ ትዕይንተ ደቂቀ ይሁዳ ቀደሙ ምስለ ኀይሎሙ ወዘላዕለ ኀይሎሙ ነአሶን ወልደ አሚናዳብ ።
ወዘላዕለ ኀይሎሙ ለነገደ ደቂቀ ይስካር ናታናኤል ወልደ ሶገር ።
ወዘላዕለ ኀይሎሙ ለነገደ ደቂቀ ዛቡሎን ኤልያብ ወልደ ኬሎን ።
ወይነሥትዋ ለደብተራ ወያነሥእዋ ደቂቀ ጌድሶን ወደቂቀ ሜራሪ ወይጸውርዋ ለደብተራ ።
ወያነሥኡ በሕጎሙ ትዕይንተ ሮቤል ምስለ ኀይሎሙ ወዘላዕለ ኀይሎሙ ኤሊሱር ወልደ ሴድዩር ።
ወዘላዕለ ኀይሎሙ ለነገደ ደቂቀ ስምዖን ሰላሚየል ወልደ ሱሪስዴ ።
ወዘላዕለ ኀይሎሙ ለነገደ ደቂቀ ጋድ ኤሊሳፍ ወልደ ራጕኤል ።
ወያነሥኡ ደቂቀ ቃዓት ወይጸውሩ ዘቅድሳት ወያቀውምዋ ለደብተራ እስከ ይበጽሑ ።
ወያነሥኡ በሕጎሙ ተዕይንተ ኤፍሬም ምስለ ኀይሎሙ ወዘላዕለ ኀይሎሙ ኤሊሳማ ወልደ ሴምዩድ ።
ወዘላዕለ ኀይሎሙ ለነገደ ደቂቀ መናሴ ገማሊዬል ወልደ ፈዳሱር ።
ወዘላዕለ ኀይሎሙ ለነገደ ደቂቀ ብንያሚ አቢዳን ወልደ ጋዴዮን ።
ወያነሥኡ በሕጎሙ ትዕይንተ ደቂቀ ዳን ድኅረ ኵሉ ተዓይን ምስለ ኀይሎሙ ወዘላዕለ ኀይሎሙ አኪዬዜር ወልደ አሚስዴ ።
ወዘላዕለ ኀይሎሙ ለነገደ ደቂቀ አሴር ፋጌሔል ወልደ ኤክራን ።
ወዘላዕለ ኀይሎሙ ለነገደ ደቂቀ ንፍታሌም አኪሬ ወልዶ ኤናን ።
ከመዝ ውእቱ ሰራዊቶሙ ለደቂቀ እስራኤል ወይግዕዙ ምስለ ኀይሎሙ ።
ወይቤሎ ሙሴ ለኦባብ ወልደ ራጕኤል መድያናዊ ሐሙሁ ለሙሴ ንግዕዝ ንሕነሰ ውስተ መካን ኀበ ይቤለነ እግዚአብሔር ኪያሁ እሁበክሙ ።
ወነዓ ምስሌነ ወንገብር ሠናየ ላዕሌከ እስመ እግዚአብሔር ነበበ ሠናይተ ላዕለ እስራኤል ።
ወይቤሎ ኢየሐውር አላ ውስተ ብሔርየ ወውስተ ሙላድየ እገብእ ።
ወይቤሎ ኢትኅድገነ እስመ ነበርከ ምስሌነ ውስተ ገዳም ወልህቀ በኀቤነ ።
ወለእመ ሖርከ ምስሌነ እምኵሉ ዝክቱ ሠናይ እንተ ይገብር ሠናይተ እግዚአብሔር ላዕሌነ ንገብር ሠናይተ ላዕሌከ ።
ወገዐዙ እምኀበ ደብሩ ለእግዚአብሔር ምሕዋረ ሠሉስ መዋዕል ።
ወታቦተ ሕጉ ለእግዚአብሔር ትቀድም ሐዊረ ቅድሜሆሙ ምሕዋረ ሠሉስ መዋዕል ከመ ትርአይ ሎሙ ምዕራፈ ።
ወኮነ ሶበ ግዕዘት ታቦት ይቤ ሙሴ ተንሥእ እግዚኦ ወይዘረዉ ፀርከ ወይጕይዩ ኵሎሙ እለ ይጸልኡከ ።
ወበማኅደርኒ ይቤ ተመየጥ እግዚኦ በእልፍ ወበአእላፍ ውስተ እስራኤል ።
ወመጽአት ደመና ወጸለለቶሙ መዓልተ እንዘ ይግዕዙ እምነ ትዕይንት ።
ንግሮ ለአሮን ወበሎ እምነ መንገለ ገቦሃ ዘገጻ አንብር መኃትዊሃ ለመራናት ወአኅትዎን ሰብዑሆን መኃትዊሃ ።
ወገብረ ከማሁ አሮን እምአሐዱ ገቦሃ ዘመንገለ ገጻ ለመራናት አሕተወ መኃትዊሃ በከመ አዘዞ እግዚአብሔር ለሙሴ ።
ወከመዝ ውእቱ ግብረታ ለመራናት ወአዕጹቂሃኒ ጽኑዓን ዘወርቅ ኵለንታሆሙ ወጽጌ ያቲሃኒ ጽኑዕ ኵለንታሁ በከመ አርአያ ዘአርአዮ እግዚአብሔር ለሙሴ ከማሁ ገብራ ለመራናት ።
ንሥኦሙ ለሌዋውያን እምነ ማእከሎሙ ለደቂቀ እስራኤል ወአንጽሖሙ ።
ወከመዝ ትገብር ከመ ታንጽሖሙ ትነዝኆሙ ማየ አንጽሖ ወይላጽዩ ኵሎ ሥጋሆሙ ወይሕፅቡ አልባሲሆሙ ወንጹሓነ ይከውኑ ።
ወይንሥኡ ላህመ አሐደ እምውስተ አልህምት ወሎቱኒ መሥዋዕተ ስንዳሌ ዘግበር በቅብእ ወላህም ዘዓመት እምውስተ አልህምት ይንሥኡ ዘበእንተ ኀጢአት ።
ወታመጽኦሙ ለሌዋውያን ቅድመ ደብተራ ዘመርጡል ወታስተጋብእ ኵሎ ተዓይኒሆሙ ለደቂቀ እስራኤል ።
ወታመጽኦሙ ለሌዋውያን ቅድመ እግዚአብሔር ወይወድዩ እደዊሆሙ ደቂቀ እስራኤል ላዕለ ሌዋውያን ።
ወይፈልጦሙ አሮን ለሌዋውያን ቅድመ እግዚአብሔር እምውስተ ደቂቀ እስራኤል ወይከውኑ ለግብረ እግዚአብሔር እለ ይገብሩ ።
ወሌዋውያን ይወድዩ እደዊሆሙ ዲበ አርእስተ አልህምት ወይገብር አሐደ በእንተ ኀጢአት ወአሐደ ለመሥዋዕተ እግዚአብሔር ወያስተሰሪ በእንቲአሆሙ ።
ወታቀውሞሙ ለሌዋውያን ቅድመ እግዚአብሔር ወቅድመ አሮን ወቅድመ ደቂቁ ወታገብኦሙ ሀብቶ ለእግዚአብሔር ።
ወትፈልጦሙ ለሌዋውያን እምነ ማእከሎሙ ለደቂቀ እስራኤል ወይከውኑ ሊተ ።
ወእምድኅረ ዝንቱ ይበውኡ ሌዋውያን ይግበሩ ግብረ ደብተራ ዘመርጡል ወታነጽሖሙ ወታገብኦሙ ቅድመ እግዚአብሔር ።
እስመ ሀብተ ገብኡ ሊተ እሙንቱ እምነ ማእከሎሙ ለደቂቀ እስራኤል ህየንተ ኵሉ ዘይፈትሕ ማኅፀነ ዘእምኵሉ በኵሮሙ ለደቂቀ እስራኤል ነሣእክዎሙ ሊተ ።
እስመ ሊተ ውእቱ ኵሉ በኵር ዘእምደቂቀ እስራኤል እምነ ሰብኡ እስከ እንስሳሁ በዕለት እንተ ባቲ ቀተልክዎሙ ለኵሉ በኵር ዘውስተ ምድረ ግብጽ ዘቀደስክዎሙ ሊተ ።
ወነሣእክዎሙ ለሌዋውያን ህየንተ ኵሉ በኵር ዘእምደቂቀ እስራኤል ።
ወአግባእክዎሙ ለሌዋውያን ሀብተ ወተውህቡ ለአሮን ወለደቂቁ እምነ ማእከሎሙ ለደቂቀ እስራኤል ።
ከመ ይግበሩ ግብሮሙ ለደቂቀ እስራኤል በውስተ ደብተራ ዘመርጡል ወያስተሰርዩ በእንቲአሆሙ ለደቂቀ እስራኤል ወአልቦቱ እምውስተ ደቂቀ እስራኤል ዘይቀርብ ኀበ ቅድሳት እምደቂቀ እስራኤል ።
ወገብሩ ሙሴ ወአሮን ወኵሉ ተዓይኒሆሙ ለደቂቀ እስራኤል ላዕለ ሌዋውያን በከመ አዘሆ እግዚአብሔር በእንተ ሌዋውያን ከማሁ ገብሩ ሎሙ ደቂቀ እስራኤል ።
ወአንጹሑ ርእሶሙ ሌዋውያን ወኀፀቡ አልባሲሆሙ ወአግብእዎሙ ኀበ አሮን ሀብተ ቅድመ እግዚአብሔር ወአስተስረየ በእንቲአሆሙ አሮን ከመ ያንጽሖሙ ።
ወእምድኅረ ዝንቱ ቦኡ ሌዋውያን ይግበሩ ግብሮሙ ውስተ ደብተራ ዘመርጡል ቅድመ አሮን ወቅድመ ደቂቁ በከመ አዘዞ እግዚአብሔር ለሙሴ በእንተ ሌዋውያን ከማሁ ገብሩ ሎሙ ።
ዝንቱ ውእቱ ዘበእንተ ሌዋውያን ዘእምዕሥራ ወኀምስቱ ዓም ወላዕሉ እምኔሁ ይበውኡ ይግበሩ ግብሮሙ ግብረ ደብተራ ዘመርጡል ።
ወዘእምኀምሳ ይሰዐር እምግብሩ ወኢይትቀነይ እንከ ውእቱ ።
ወይትለአክ እኁሁ ውስተ ደብተራ ዘመርጡል ወይዕቀብ ሕቢቶሙ ወተቀንዮ ባሕቱ ኢይትቀነዩ ወከመዝ ትገብር ሎሙ ለሌዋውያን በበ ሕቢቶሙ ።
ወሰምዐ ከናአን ንጉሠ አራድ ዘይነብር ውስተ ገዳም ከመ መጽአ እስራኤል እንተ ፍኖተ አታርን ።
ወተቀበሎሙ ለእስራኤል ወማህረኩ እምኔሆሙ ፄዋ ።
ወበፅዐ እስራኤል ብፅዓተ ለእግዚአብሔር ወይቤ ለእመ አግብኦ እግዚአብሔር ለዝንቱ ሕዝብ ሊተ አዐልሎ ሎቱ ወለአህጉሪሁ ።
ወሰምዐ እግዚአብሔር ቃሎ ለእስራኤል ወአግብኦሙ ለከናአን ውስተ እደዊሆሙ ወአዕለልዎሙ ሎሙ ወለአህጉሪሆሙ ።
ወሰመዩ ስሞ ለውእቱ መካን ማዕለልት ።
ወግዕዙ አፍአ እምነ ደብረ ሆር መንገለ ፍኖተ ባሕረ ኤርትራ ወዖድዎ ለምድረ ኤዶም ወተቈጥዐ ሕዝብ በፍኖት ።
ወሐመይዎ ለእግዚአብሔር ወለሙሴ ወይቤልዎ ለምንት አውፃእከነ እምነ ግብጽ ከመ ትቅትለነ በውስተ ዝንቱ ገዳም እስመ አልቦቱ እክለ ወአልቦቱ ማየ ።
ወተቈጥዐት ነፍስነ በዝንቱ ኅብስት ዘአልቦ በቍዐ ።
ወፈነወ እግዚአብሔር አርዌ ምድር ላዕለ ሕዝብ ዘይቀትሎሙ ወይነስኮሙ ለሕዝብ ወይመውቱ ሕዝብ ብዙኃን እምደቂቀ እስራኤል ።
ወመጽአ ሕዝብ ኀበ ሙሴ ወይቤልዎ አበስነ እስመ ሐመይናሁ ለእግዚአብሔር ወለከኒ ጸሊ እንከሰ ኀበ እግዚአብሔር ወያሴስል እምኔነ አርዌ ምድር ።
ወጸለየ ሙሴ ኀበ እግዚአብሔር በእንተ ሕዝብ ወይቤሎ እግዚአብሔር ለሙሴ ግበር ለከ አርዌ ወአንብሮ ኀበ ይትኤመሩ ወእምከመ ነሰከ አርዌ ምድር ።
ሰብአ ኵሉ ዘተነስከ ለይርአዮ ወለይኅየው ።
ወገብረ ሙሴ አርዌ ምድር ዘብርት ወአቀሞ ኀበ ይትኤመሩ ወኮነ እምከመ ነሰከ አርዌ ምድር ሰብአ ይኔጽሮ ለዝክቱ አርዌ ምድር ዘብርት ወየሐዩ ።
ወግዕዙ ደቂቀ እስራኤል ወኀደሩ ውስተ ኦቦት ።
ወግዕዙ እምነ ኦቦት ወኀደሩ ውስተ ኬልጋይ ማዕዶተ ውስተ ገዳም እንተ አንጻረ ገጹ ለሞአብ መንገለ ምሥራቀ ፀሐይ ።
ወግዕዙ እምህየ ወኀደሩ ውስተ ቈላተ ዛሬት ።
ወግዕዙ እምህየ ወኀደሩ ውስተ ማዕዶተ አርኖን ዘይክዑ እምውስተ አድባር ዘአሞሬዎን እስመ ደወሎሙ ውእቱ ለሞአብ ወማእከለ ሞአብ ወማእከለ አሞሬዎን ውእቱ ።
ወበበይነ ዝንቱ ይብል ውስተ መጽሐፍ ፀብኡ ለእግዚአብሔር አውዐያ ለዞዖም ።
ወአቀመ ወሓይዝተ አርኖን ዘሀለወ ውስተ ዔር ዘይሰመይ ደወለ ሞአብ ።
ወእምህየ ውእቱ ዐዘቅት ዐዘቅት ዘይቤሎ እግዚአብሔር ለሙሴ አስተጋብእ ሕዝበ ወእሁቦሙ ማየ ዘይሰትዩ ።
ይእተ አሚረ ኀለዩ እስራኤል ዛተ ማኅሌተ በኀበ ይእቲ ዐዘቅት አቅድሙ ሎቱ ዐዘቅተ ።
እንተ ከረይዋ መላእክት ወወቀርዋ ነገሥተ አሕዛብ በምኵናኖሙ ወእምይአቲ ዐዘቅት ውስተ መንተናይን ።
ወእምነ መንተናይን ውስተ ናሐሊየል ወእምነ ናሐሊየል ውስተ ባሞት ።
ወእምነ ባሞት ውስተ አናጴን እንተ ውስተ ገዳም ዘሞአብ እምኀበ ርእሱ ለዘ ንዱቅ ዘይኔጽር መንገለ ገጸ ገዳም ።
ወፈነወ እስራኤል ተናብልተ ኀበ ሴዎን ንጉሠ አሞሬዎን በቃለ ሰላም እንዘ ይብል ።
ንኅልፍ እንተ ምድርከ ወመንገደ ነኀልፍ ወኢንትገሐሥ ኢውስተ ገራህት ወኢውስተ ዐጸደ ወይን ወኢንሰቲ ማየ እምውስተ ዐዘቃቲከ ።
ወኢአብሖሙ ሴዎን ለእስራኤል ይኅልፉ እንተ ደወሉ ።
ወአስተጋብአ ሴዎን ኵሎ ሰብኦ ወወፅአ ይትቃተሉሙ ለእስራኤል ውስተ ገዳም ወበጽሐ ውስተ ኢየሰ ወተቃተሎሙ ለእስራኤል ።
ወቀተልዎሙ እስራኤል ቀትለ በኀፂን ወገብአ ሎሙ ብሔሩ እምነ አርኖን እስከ ኢያቦቅ እስከ ደቂቀ ዐማን እስመ ኢያዜር ደወሎሙ ውእቱ ለደቂቀ ዐማን ።
ወነሥአ እስራኤል ኵሎን ውእቶን አህጉረ ወነበረ እስራኤል ውስተ ኵሉ አህጉረ አሞሬዎን በሔሴቦን ወበኵሉ ደወላ ።
እስመ ቦቱ በሔሴቦን አህጉረ ሴዎን ንጉሠ አሞሬዎን ወውእቱ ዘፀብኦ ቀዲሙ ለንጉሠ ሞአብ ወነሥአ ኵሎ ምድሮ እምነ አሮኤር እስከ አርኖን ።
ወበእንተ ዝንቱ ይብሉ ሰብአ ንግመጥስጤ ሑሩ ውስተ ሔሴቦን ከመ ትትነደቅ ወይትገበር አህጉረ ሴዎን ።
እስመ እሳት ወፅአት እምነ ሔሴቦን ወነድ እምነ አህጉረ ሴዎን ወበልዐት እስከ ሞአብ ወውሕጠት ሐውልተ አርኖን ።
አሌ ለኪ ሞአብ ሐጐልኪዮሙ ለሕዝበ ከሞስ እለ ገብኡ ወደቂቆሙሰ አድኀንክሙ ወአዋልዲሆሙ ተፄወዋ ኀበ ሴዎን ንጉሠ አሞሬዎን ።
ወዘርኦሙኒ ደምሰሶሙ ሔሴቦን እስከ ዴቦን ወአንስቲያሆሙኒ ዓዲ አንደዳ እሳተ ላዕለ ሞአብ ።
ወነበረ እስራኤል ውስተ ኵሉ አህጉረ አሞሬዎን ።
ወፈነወ ሙሴ ይርአይዋ ለኢያዜር ወእምዝ አስተግብእዋ ምስለ አህጉሪሃ ወአውፅእዎሙ ለአሞሬዎን እለ ሀለዉ ህየ ።
ወተመይጡ ወዐርጉ ውስተ ፍኖተ ባሳን ወወፅአ አግ ንጉሠ ባሳን ወተቀበሎሙ ምስለ ኵሉ ሕዝቡ ከመ ይትቃተሎሙ በአድራይን ።
ወይቤሎ እግዚአብሔር ለሙሴ ኢትፍርሆ እስመ ውስተ እዴከ አገብኦ ወለኵሉ ሕዝቡ ወለኵሉ ምድሩ ።
ወትገብሮ ከመ ገበርካሁ ለሴዎን ንጉሠ አሞሬዎን ዘይነብር ውስተ ሔሴቦን ።
ወቀተሎ ሎቱ ወለደቂቁ ወለኵሉ ሕዝቡ እስከ ኢአትረፈ ሎቱ ነፋጺተ ወተወርሱ ምድሮሙ ።
ወኀበረ ኵሉ ተዓይን ወጸርሑ በቃል ወበከዩ ሕዝብ ኵሎ ሌሊተ ።
ወአንጐርጐሩ ላዕለ ሙሴ ወላዕለ አሮን ኵሎሙ ደቂቀ እስራኤል ወይቤልዎሙ ኵሉ ትዕይንት ኀየሰነ ሶበ ሞትነ በብሔረ ግብጽ እምነ ንሙት በዝንቱ ገዳም ።
ወለምንት ይወስደነ እግዚእ ውስተ ይእቲ ምድር ከመ ንደቅ በውስተ ቀትል ወአንስቲያነኒ ወደቂቅነሂ ይከውኑ ሕብልያ ወይእዜኒ ይኄይሰነ ንግባእ ውስተ ብሔረ ግብጽ ።
ወተባሀሉ በበይናቲሆሙ ሀቡነ ናንግሥ ለነ ወንግባእ ውስተ ብሔረ ግብጽ ።
ወወድቁ ሙሴ ወአሮን በገጾሙ ቅድመ ኵሉ ተዓይኒሆሙ ለደቂቀ እስራኤል ።
ወኢያሱ ወልደ ነዌ ወእብ ወልደ ዬፎኒ እለ እምውስቴቶሙ ለእለ ርእይዋ ለይእቲ ምድር ሠጠጡ አልባሲሆሙ ።
ወይቤልዎሙ ለኵሉ ተዓይኒሆሙ ለደቂቀ እስራኤል ምድርሰ እንተ ርኢነ ሠናይት ጥቀ ወፈድፋደ ።
ወለእመሰ እግዚአብሔር ኀርየነ ከመ ያብአነ ውስተ ይእቲ ምድር ወይሁበነሃ ለነ ምድር ይእቲ ለነ እንተ ትውሕዝ ሐሊበ ወመዓረ ።
ወባሕቱ ኢትኩኑ ከሓድያነ በእግዚአብሔር ወኢትፍርህዎሙ አንትሙ ለሕዝባ ለይእቲ ምድር እስመ ንሕነ ናጠፍኦሙ ።
ወእስመ ኀለፈ መዋዕሊሆሙ ወእስመ እግዚአብሔር ሀለወ ምስሌነ ኢትፍርህዎሙ ።
ወይቤሉ ኵሉ ተዓይን ከመ ይወግርዎሙ በእብን ወአስተርአየ ስብሐተ እግዚአብሔር በደመና ኀበ ደብተራ ዘመርጡል ለኵሉ ደቂቀ እስራኤል ።
ወይቤሎሙ እግዚአብሔር ለሙሴ እስከ ማእዜኑ ይዌሕከኒ ዝንቱ ሕዝብ ወእስከ ማእዜኑ ኢየአምኑኒ በኵሉ ተአምርየ ዘገበርኩ ሎሙ ።
እቅትሎሙኑ በሞት ወአጥፍኦሙ ወእሬስየከ ለከ ወለቤተ አቡከ ውስተ ሕዝብ ዐቢይ ዘይበዝኅ እምነ ዝንቱ ፈድፋደ ።
ወይቤሎ ሙሴ ለእግዚአብሔር ወይሰምዑ ግብጽ እለ እምኔሆሙ አውፃእኮሙ ለዝንቱ ሕዝብ በኀይልከ ።
ወይሰምዑ ኵሎሙ እለ ይነብሩ ውስቴታ ለዛቲ ምድር ከመ አንተ እግዚአብሔር ሀለውከ ውስተ ዝንቱ ሕዝብ ።
ወአንተ እግዚኦ ታስተርኢ ሎሙ ከመዘ ዐይነ በዐይን ይትረአይ ወደመናከ ቆመት መልዕልቴሆሙ ወበዐምደ ደመና አንተ ሖርከ ቅድሜሆሙ መዐልተ ወበዐምደ እሳት ሌሊተ ።
ወለእመ ቀጥቀጥካሁ ለዝንቱ ሕዝብ ከመዘ አሐዱ ብእሲ ይብሉ አሕዛብ እለ ይሰምዑ ስመከ ይብሉ ።
እስመ ስእነ እግዚአብሔር አብኦቶሙ ውስተ ምድር እንተ መሐለ ሎሙ ቀተሎሙ በውስተ ገዳም ።
ወይእዜኒ ለይትላዐል ኀይልከ እግዚኦ በከመ ትቤ እንዘ ትብል ።
እግዚአብሔር ርሑቀ መዐት ወብዙኀ ምሕረት ወጻድቅ ዘየኀድግ ዐመፃ ወኀጢአተ ወጌጋየ ወአንጽሖኒ ኢያነጽሖ ለመአብስ ።
ወይትፈደይ ኀጣይአ ወላዲ ላዕለ ውሉድ እስከ ሣልስት ወራብዕት ትውልድ ።
ኅድግ ሎሙ ኀጣይኢሆሙ ለዝንቱ ሕዝብ በከመ ዕበየ ምሕረትከ ወበከመ መሓሬ ኮንከ ሎሙ እምነ ብሔረ ግብጽ እስከ ይእዜ ።
ወይቤሎ እግዚአብሔር ለሙሴ ናሁ ምህርክዎሙ በከመ ትቤ ።
አላ ሕያው አነ ወሕያው ስምየ ወይመልእ ስብሐቲሁ ለእግዚአብሔር ኵሎ ምድረ ።
ከመ ኵሎሙ ዕደው እለ ርእይዎ ለስብሐቲየ ወለተአምርየ ዘገበርኩ በብሔረ ግብጽ ወበገዳም ወእምዝ አመከሩኒ ናሁ ዓሥር ዝንቱ ወኢሰምዑ ቃልየ ።
ከመ ኢይሬእይዋ ለይእቲ ምድር እንተ መሐልኩ ለአበዊሆሙ ወኵሎሙ ባሕቱ እለ ወሐኩኒ ኢይሬእይዋ ።
ወቍልዔየ ባሕቱ ካሌብ እስመ ኮነ ካልእ መንፈስ ላዕሌሁ ወተለወኒ አበውኦ ውስተ ይእቲ ምድር እንተ ውስቴታ ቦአ ህየ ወዘርኡ ይትዋረሳ ።
ወዐማሌቅ ወከናአን ንቡራን ውስተ ቈላተ አውርዮን ወአንትሙሰ ገዐዙ ወግብኡ ውስተ ገዳም ዘፍኖተ ባሕረ ኤርትራ ።
ወይቤሎሙ እግዚአብሔር ለሙሴ ወለአሮን እንዘ ይብል ።
እስከ ማእዜኑ አሰምዖሙ ነጐርጓሮሙ ለዛቲ ትዕይንት ዘያንጐረጕሩ እሙንቱ ደቂቀ እስራኤል ላዕሌክሙ ዘአንጐርጐሩ በቅድሜየ ።
በሎሙ ሕያው አነ ይቤ እግዚአብሔር እመ አኮ ዳእሙ በከመ ነበብክሙ ውስተ እዝንየ ከማሁ እገብረክሙ በዝንቱ ገዳም ።
ወይወድቅ አብድንቲክሙ ወኵልክሙ እለ ተፋቀድክሙ ወእለ ተኈለቍክሙ ዘእም እስራ ዓም ወላዕሉ እምኔሁ ኵልክሙ እለ አንጐርጐርክሙ ላዕሌየ ።
ከመ ኢትበውእዋ አንትሙ ለይእቲ ምድር እንተ ሰፋሕኩ እዴየ ከመ አንብርክሙ ውስቴታ እንበለ ካሌብ ወልደ ዬፎኒ ወኢየሱስ ወልደ ነዌ ።
ወደቂቀ እለ ትቤሉ ሕብልያ ይከውኑ አበውኦሙ ውስተ ይእቲ ምድር ወይትዋረስዋ ለይእቲ ምድር እንተ አንትሙ ተራሐቅክሙ እምኔሃ ።
ወይወድቅ አብድንቲክሙ ውስተ ዝንቱ ገዳም ።
ወይትረዐዩ ደቂቅክሙ አርብዓ ዓመ ውስተ ገዳም ።
በከመ ኍለቊሆሙ ለእልክቱ መዋዕል እለ ቦንቱ ርእይዋ ለይእቲ ምድር አርብዓ ዕለተ አሐቲ ዕለት ዓመተ ትከውነክሙ ።
በእንተ ኀጢአትክሙ ወይኩንክሙ አርብዓ ዓመ ወታአምሩ እንከ መንሱተ መዐትየ ።
እስመ አነ እግዚአብሔር ዘነብኩ ከመ ከመዝ እገብራ ለዛቲ ትዕይንት እኪት እንተ ኀበረት ላዕሌየ በዝንቱ ገዳም ለይጥፍኡ ወበህየ ለይሙቱ ።
ወእልክቱ ዕደው እለ ፈነዎሙ ሙሴ ከመ ይርአይዋ ለይእቲ ምድር አመ ገብኡ አንጐርጐሩ በእንቲአሃ ኀበ ኵሉ ተዓይን ወአውፅኡ ነገረ እኩየ በእንተ ይእቲ ምድር ።
ወሞቱ ውእቶሙ ዕደው እለ ይቤልዋ እኪት ለይእቲ ምድር ወምድርሰ ሠናይት ይእቲ በቅድመ እግዚአብሔር ።
ወኢያሱ ወልደ ነዌ ወካሌብ ወልደ ዬፎኔ እለ ኀይዉ እምኔሆሙ ለውእቶሙ ዕደው እለ ሖሩ ይርአይዋ ለይእቲ ምድር ።
ወነገሮሙ ሙሴ ዘንተ ነገረ ለኵሉ ደቂቀ እስራኤል ወላሐወ ሕዝብ ጥቀ ።
ወጌሡ በጽባሕ ወዐርጉ ውስተ ርእሰ ደብር ወይቤሉ ናሁ ንሕነ ነዐርግ ውስተ ውእቱ መካን ዘይቤለነ እግዚአብሔር ከመ አበስነ በእንቲአሁ ።
ወይቤሎሙ ሙሴ ለምንት ለክሙ ትትዓደዉ ቃለ እግዚአብሔር ኢኮነ ሠናይ ለክሙ ከመዝ ።
ኢትዕረጉ እስመ አሀለወ እግዚአብሔር ምስሌክሙ ወትወድቁ ቅድመ ፀርክሙ ።
እስመ ዐማሌቅ ወከናአን ሀለዉ ህየ ቅድሜክሙ ወትወድቁ በኀፂን በበይነ ዘተመየጥክሙ ወክህድክምዎ ለእግዚአብሔር ወኢሀለወ እግዚአብሔር ምስሌክሙ ።
ወተኀይሎሙ ዐርጉ ውስተ ርእሰ ደብር ወታቦተ ሕጉሰ ለእግዚአብሔር ወሙሴሂ ኢተሐውሱ እምነ ማእከለ ትዕይንት ።
ወወረዱ ዐማሌቅ ወከናአን እለ ይነብሩ ውስተ ውእቱ ደብር ወሰደድዎሙ እስከ ኤርማ ወገብኡ ውስተ ትዕይንት ።
ወተቃወምዎ ቅድሜሁ ለሙሴ ወዕደውኒ እምውስተ ደቂቀ እስራኤል ክልኤ ምእት ወኀምሳ ዐበይተ ተዓይን ኅሩያን በውስተ ምክር ወዕደው ስሙያን ።
ተንሥኡ ዲበ ሙሴ ወዲበ አሮን ወይቤልዎሙ ይኩንክሙ ለክሙ እስመ ኵሉ ተዓይን ቅዱሳን ኵሎሙ ወእግዚአብሔር ሀለወ ውስቴቶሙ ።
ወለምንት ትቀውሙ ዲበ ትዕይንቱ ለእግዚአብሔር ።
ወሶበ ሰምዐ ሙሴ ወድቀ በገጹ ።
ወይቤሎ ለቆሬ ወለኵሉ ትዕይንቱ እንዘ ይብል ለይርአይ እግዚአብሔር ወለያእምሮሙ ለእሊአሁ ወያስተጋብኦሙ ኀቤሁ ለቅዱሳኒሁ ።
ወከመዝ ግበሩ አንትሙ ንሥኡ ለክሙ መዓጥንተ ቆሬ ወኵሉ ትዕይንቱ ።
ወደዩ ውስቴቱ እሳተ ወደዩ ዲቤሁ ዕጣነ ቅድመ እግዚአብሔር ጌሠመ ወይኩን ዝክቱ ።
ብእሲ ዘኀርየ እግዚአብሔር ቅዱሰ ይኩኖሙ ለደቂቀ ሌዊ ።
ወይቤሎ ሙሴ ለቆሬ ስምዑኒ ደቂቀ ሌዊ ።
ታስተንእስዎኑ አንትሙ ለዝንቱ ዘኀርየክሙ አምላከ እስራኤል እምነ ትዕይንቶሙ ለእስራኤል ።
ወአቅረበክሙ ኀቤሁ ከመ ትግበሩ ምግባረ ደብተራሁ ለእግዚአብሔር ወትቁሙ ቅድመ ትዕይንት ወትትለአክዎ ።
ወአቅረበከ ለከ ወለአኀዊከ ደቂቀ ሌዊ ምስሌከ ወትፈቅዱ ትኩኑ ካህናተ ።
ወከማሁ አንተኒ ወኵሉ ትዕይንትከ እንተ አንገለገት ላዕለ እግዚአብሔር ወአሮን ምንት ውእቱ ከመ ታንጐርጕሩ ላዕሌሁ ።
ወለአከ ሙሴ ይጸውዕዎሙ ለዳታን ወለአቤሮን ደቂቀ ኤልያብ ወይቤሉ ኢንመጽእ ።
ታስተንእስኑ ዘንተ ዘአባእከነ ውስተ ምድር እንተ ትውሕዝ ሐሊበ ወመዓረ ዘቀተልከነ ውስተ ገዳም ከመ ትትመልአክ ለነ ።
ካዕበ ውስተ ምድርኑ እንተ ትውሕዝ ሐሊበ ወመዓረ አባእከነ ዘንተ ዘወሀብከነ መክፈልተ ውስተ ገዳም ወአዕጻደ ወይንሂ ።
ዝክቱኑ አዕይንቲሆሙ ለእልክቱ ዕደው ዘአውጻእከ ኢንመጽእ ።
ወአክበደ ተክዞ ሙሴ ጥቀ ወይቤሎ ለእግዚአብሔር ኢትነጽር ውስተ መሥዋዕቶሙ ።
አልቦ ዘነሣእኩ ወኢዘአሐዱ እምኔሆሙ ተፈቲውየ ወአልቦ ዘአሕሠምኩ ወኢላዕለ አሐዱ እምኔሆሙ ።
ወይቤሎ ሙሴ ለቆሬ ቀድስ ትዕይንተከ ወኩኑ ድልዋነ ቅድመ እግዚአብሔር አንተ ወእሙንቱ ወአሮን ለጌሠም ።
ወይንሣእ አሐዱ አሐዱ ማዕጠንቶ ወደዩ ዕጣነ ወያብእ አሐዱ አሐዱ ማዕጠንቶ ቅድመ እግዚአብሔር ።
ወነሥአ አሐዱ አሐዱ ማዕጠንቶ ወወደዩ ውስቴቱ እሳተ ወወደዩ ውስቴቱ ዕጣነ ወቆመ ኀበ ኆኅተ ደብተራ ዘመርጡል ሙሴ ወአሮን ።
ወሮዶሙ ቆሬ ምስለ ኵሉ ትዕይንቱ ኀበ ኆኅተ ደብተራ ዘመርጡል ወአስተርአየ ስብሐተ እግዚአብሔር ለኵሉ ትዕይንት ።
ተገሐሡ እምነ ማእከሎሙ ለዝንቱ ትዕይንት ወአጠፍኦሙ በምዕር ።
ወወድቁ በገጾሙ ወይቤሉ እግዚኦ አምላኮ ለኵሉ መንፈስ ወለኵሉ ዘሥጋ ለእመ አሐዱ ብእሲ አበሰ ዲበ ኵሉኑ ትዕይንት ይከውን መዐተ እግዚአብሔር ።
ንግሮሙ ለትዕይንት ወይትገሐሡ እምነ አውደ ትዕይንተ ቆሬ ።
ወተንሥአ ሙሴ ወሖረ ኀበ ዳታን ወአቤሮን ወሖሩ ምስሌሁ ኵሎሙ አዕሩገ እስራኤል ።
ወነገሮሙ ለትዕይንት ወይቤሎሙ ተገሐሡ እምነ ኀበ ተዓይኒሆሙ ለእሉ ሰብእ እኩያን ወኢትግስሱ እምነ ኵሉ ዘዚአሆሙ ከመ ኢትትኀጐሉ በኵሉ ኀጣውኢሆሙ ።
ወተግሕሡ እምነ አውደ ትዕይንተ ቆሬ ወወፅኡ ዳታን ወአቢሮን ወቆሙ ኀበ ኆኅተ ደብተራሆሙ ወአንስቲያሆሙኒ ወደቂቆሙኒ ወንዋዮሙኒ ።
ወይቤ ሙሴ ቦዝንቱ ታአምሩ ከመ እግዚአብሔር ፈነወኒ ከመ እግበር ዘንተ ግብረ ኵሎ ከመ አኮ እምልብየ ።
ከመ ኢይሙቱ ከመ ሞተ ሰብእ ወከመ ኢኮነ መቅሠፍቶሙ ከመ መቅሠፍተ ሰብእ ለእሉ አኮኑ እግዚአብሔር ፈነወኒ ።
እንበለ በተርኅዎተ ምድር ዘያርኢ እግዚአብሔር ወታበቁ ምድር አፉሃ ወትውኅጦሙ ወለአብያቲሆሙኒ ወለደባትሪሆሙኒ ወለኵሉ ዘዚአሆሙ ።
ወይወርዱ ሕያዋኒሆሙ ውስተ ሲኦል ወያአምሩ ከመ ያምዕዕዎ እሉ ሰብእ ለእግዚአብሔር ።
ወሶበ አኅለቀ ተናግሮ ኵሎ ዘንተ ነገረ ተሠጠት ምድር በታሕተ እገሪሆሙ ።
ወተርኅወት ምድር ወውሕጠቶሙ ወለአብያቲሆሙ ወኵሉ ሰብእ እለ ሀለዉ ምስለ ቆሬ ወለአንስቲያሆሙኒ ።
ወወረዱ እሙንቱ ወኵሉ ዘዚአሆሙ ሕያዋኒሆሙ ውስተ ሲኦል ወከደነቶሙ ምድር ወተሐጕሉ እምነ ማእከለ ትዕይንት ።
ወኵሉ እስራኤል እለ አውዶሙ ጐዩ እምነ ቃሎሙ እንዘ ይብሉ ከመ ኢተኀጠነ ለነሂ ምድር ።
ወወፅአት እሳት እምኀበ እግዚአብሔር ወበልዐቶሙ ለእልክቱ ክልኤቱ ምእት ወሐምሳ ዕደው እለ አብኡ ዕጣነ ።
ወይቤሎሙ እግዚአብሔር ለሙሴ ወለእልዓዛር ወልደ አሮን ካህን ።
አሰስሉ ማዕጠንተ ዘብርት እምነ ማእከሎሙ ለእለ ውዕዩ ወዘንተ እሳተ ዘእምነ ባዕድ ዝርዎ ከሐ እስመ ተቀደሰ መዓጥንቲሆሙ ለእሉ ኃጥአን በነፍሶሙ ።
ወግበሮሙ ሰሊዳተ ዘዝብጦ ወይኩን ለምግባረ ምሥዋዕ ።
እስመ ቦአ ቅድመ እግዚአብሔር ወተቀደሰ ወኮነ ተአምረ ለደቂቀ እስራኤል ።
ወነሥአ እልዓዛር ወልደ አሮን ውእተ መዓጥንተ ዘብርት ኵሎ ዘአብኡ እለ ውዕዩ ወረሰይዎ ለምግባረ ምሥዋዕ ።
ከመ አልቦ ዘይባእ ዘእምነ ባዕድ ዘመድ ዘኢኮነ እምነ ዘርአ አሮን ከመ ይደይ ዕጣነ ቅድመ እግዚአብሔር ወኢይኩን ከመ ቆሬ ወከመ ተቃውሞቱ ።
በከመ ነበበ እግዚአብሔር በእደ ሙሴ ተዝካረ ለደቂቀ እስራኤል ።
ወበሳኒታ አንጐርጐሩ ደቂቀ እስራኤል ዲበ ሙሴ ወዲበ አሮን ወይቤልዎሙ አንትሙ ቀተልክምዎሙ ለሕዝበ እግዚአብሔር ።
ወኮነ ሶበ ተጋብኡ ትዕይንት ላዕለ ሙሴ ወአሮን ወሮድዎሙ ኀበ ደብተራ ዘመርጡል በጊዜሃ ከደና ደመና ወአስተርአየ ስብሐተ እግዚአብሔር ።
ወቦኡ ሙሴ ወአሮን እንተ ኀበ ገጸ ደብተራ ዘመርጡል ።
ወነበቦሙ እግዚአብሔር ለሙሴ ወለአሮን ወይቤሎሙ ።
ተገሐሡ እምነ ማእከላ ለዛቲ ትዕይንት ወአጥፍኦሙ በምዕር ወወድቁ በገጾሙ ።
ወይቤሎ ሙሴ ለአሮን ንሣእ ማዕጠንተ ወደይ ውስቴቱ እሳተ እምነ መሥዋዕት ወደይ ዲቤሁ ዕጣነ ወአብእ ፍጡነ ውስተ ትዕይንት ወአስተስሪ በእንቲአሆሙ ።
እስመ ወድአ ወፅአ መንሱት እምቅድመ እግዚአብሔር ወአሐዘ ያጥፍኦሙ ለሕዝብ ።
ወነሥኦ አሮን በከመ ይቤሎ ሙሴ ወሮጸ ፍጡነ ውስተ ትዕይንት ።
ወወድአ አኀዘ ብድብድ ውስተ ሕዝብ ወወደየ ዕጣነ ወአስተስረየ በእንተ ሕዝብ ።
ወቆመ ማእከለ ምውታን ወማእከለ ሕያዋን ወኀደገ ብድብድ ።
ወኮኑ እለ ሞቱ በብድብድ እልፍ ወአርብዓ ምእት ወሰብዐቱ ምእት ዘእንበለ እለ ሞቱ በእንተ ቆሬ ።
ወገብአ አሮን ኀበ ሙሴ ወኀበ ኆኅተ ደብተራ ዘመርጡል ወኀደገ ብድብድ ።
ወነበቦ እግዚአብሔር ለሙሴ በገዳም ዘሲና በውስተ ደብተራ ዘመርጡል አመ ርእሰ ሠርቀ ካልእ ወርኅ በካልእት ዓመት ዘወፅኡ እምድረ ግብጽ ወይቤሎ ።
አኀዙ እምጥንቱ ወኈልቍዎሙ ለኵሉ ተዓይኖሙ ለደቂቀ እስራኤል በበነገዶሙ ወበበቤተ አበዊሆሙ ወበበ አስማቲሆሙ ለለ አሐዱ ።
ኵሉ ተባዕት ዘእምነ ዕሥራ ዓም ወላዕሉ እምኔሁ ኵሉ ዘይወፅእ ምስለ ኀይለ እስራኤል ወአስተፋቅድዎሙ ምስለ ኀይሎሙ ።
አንተ ወአሮን አስተፋቅድዎሙ ።
ወየሀልዉ ምስሌክሙ አሐዱ አሐዱ እምነ መላእክተ ነገዶሙ እለ እምውስተ አብያተ አበዊሆሙ የሀልው ።
ወዝንቱ ውእቱ አስማቲሆሙ ለውእቶሙ ዕደው እለ መጽኡ ምስሌሆሙ ዘእምውስተ ሮቤል ኤሊሱር ወልደ ሰዲዩር ።
ወዘእምውስተ ስምዖን ሰልሚየል ወልደ ሶሪስዴ ።
ወዘእምውስተ ይሁዳ ነአሶን ወልደ አሚናዳብ ።
ወዘእምውስተ ይስካር ናተናኤል ወልደ ሶገር ።
ወዘእምውስተ ዛቡሎን ኤልያብ ወልደ ኬሎን ።
ወዘእምውስተ ትውልደ ዮሴፍ ዘእምነ ኤፍሬም ኤሊሳማ ወልደ ሴሚዩድ ወዘእምውስተ ማናሴ ገማልያል ወልደ ፈዳሶር ።
ወዘእምውስተ ብንያሚ አቢዳን ወልደ ጋዲዮኒ ።
ወዘእምውስተ ዳን አኪየዜር ወልደ ሰሚሳዴ ።
ወዘእምውስተ አሴር ፋጌኤል ወልደ ኤክራን ።
ወዘአምውስተ ጋድ ኤሊሳፍ ወልደ ራጉኤል ።
ወዘእምውስተ ንፍታሌም አኪሬ ወልደ ኤናን ።
እሉ ውእቶሙ ኅሩያነ ተዓይኒሆሙ መላእክተ ነገዶሙ ዘበበ አዝማዲሆሙ መሳፍንቶሙ ለእስራኤል እሙንቱ ።
ወነሥእዎሙ ሙሴ ወአሮን ለእሉ ዕደው እለ ተሰምዩ በበ አስማቲሆሙ ።
ወአስተጋብኡ ኵሎ ተዓይነ አመ ርእሰ ሠርቀ ወርኅ በካልእት ዓመት ወኈለቍዎሙ በበ አዝማዲሆሙ ወበበ ነገዶሙ ወበበኍልቈ አስማቲሆሙ ዘእም እስራ ዓም ወላዕሉ እምኔሁ ለኵሉ ተባዕቶሙ በበርእሶሙ ።
በከመ አዘዞ እግዚአብሔር ለሙሴ ወኈለቍዎሙ እሙንቱ በደብረ ሲና ።
ወኮነ ደቂቀ ሮቤል በኵሩ ለእስራኤል በበአዝማዲሆሙ ወበበሕዘቢሆሙ ወበበአብያተ አበዊሆሙ ወበበኍልቈ አስማቲሆሙ ወበበ ርእሶሙ ለኵሉ ተባዕቶሙ ዘእምእስራ ዓም ወላዕሉ እምኔሁ ኵሉ ዘይወፅእ ምስለ ኀይል ።
ኍለቊሆሙ ዘእምነገደ ሮቤል አርባዕቱ እልፍ ወስሳ ምእት ወሐምስቱ ምእት ።
ወደቂቁኒ ለስምዖን በበአዝማዲሆሙ ወበበሕዘቢሆሙ ወበበአብያተ አበዊሆሙ ወበበኍልቈ አስማቲሆሙ ወበበርእሶሙ ኵሉ ተባዕት ዘእም እስራ ዓም ወላዕሉ እምኔሁ ኵሉ ዘይወፅእ ምስለ ኀይል ።
ኍለቊሆሙ ዘእምነገደ ስምዖን ሐምሳ እልፍ ሐምስቱ እልፍ ወተሰዓ ምእት ወሠለስቱ ምእት ።
ወደቂቁኒ ለይሁዳ በበአዝማዲሆሙ ወበበሕዘቢሆሙ ወበበአብያተ አበዊሆሙ ወበበኍልቈ አስማቲሆሙ ወበበርእሶሙ ኵሉ ተባዕት ዘእም እስራ ዓም ወላዕሉ እምኔሁ ዘይወፅእ ምስለ ኀይል ።
ኍለቊሆሙ ዘእምነገደ ይሁዳ ሰባዓቱ እልፍ ወአርባዓ ምእት ወሰብዓቱ ምእት ።
ወደቂቁኒ ለይስካር በበአዝማዲሆሙ ወበበሕዘቢሆሙ ወበበአብያተ አበዊሆሙ ወበበ ኍልቈ አስማቲሆሙ በበ ርእሶሙ ኵሉ ተባዕት ዘእም እስራ ዓም ወላዕሉ እምኔሁ ኵሉ ዘይወፅእ ምስለ ኀይል ።
ኍለቊሆሙ ዘእምነገደ ይስካር ሐምስቱ ምእት እልፍ ወአርብዓ ምእት ወአርባዕቱ ምእት ።
ወደቂቁኒ ለዛቡሎን በበአዝማዲሆሙ ወበበሕዘቢሆሙ ወበበአብያተ አበዊሆሙ ወበበ ኍልቈ አስማቲሆሙ ወበበርእሶሙ ኵሉ ተባዕቶሙ ዘእም እስራ ዓም ወላዕሉ እምኔሁ ኵሉ ዘይወፅእ ምስለ ኀይል ።
ኍለቊሆሙ ዘእምነገደ ዛቡሎን ሐምስቱ እልፍ ወሰብዓ ምእት ወአርባዕቱ ምእት ።
ወደቂቁኒ ለዮሴፍ ደቂቀ ኤፍሬም በበአዝማዲሆሙ ወበበሕዘቢሆሙ ወበበአብያተ አበዊሆሙ ወበበኍልቈ አስማቲሆሙ ወበበርእሶሙ ኵሉ ተባዕት ዘእም እስራ ዓም ወላዕሉ እምኔሁ ኵሉ ዘይወፅእ ምስለ ኀይል ።
ኍለቊሆሙ ዘእምነገደ ኤፍሬም አርባዕቱ እልፍ ወሐምስቱ ምእት ።
ወደቂቁኒ ለምናሴ በበአዝማዲሆሙ ወበበሕዘቢሆሙ ወበበአብያተ አበዊሆሙ ወበበኍልቈ አስማቲሆሙ ወበበርእሶሙ ኵሉ ተባዕት ዘእም እስራ ዓም ወላዕሉ እምኔሁ ኵሉ ዘይወፅእ ምስለ ኀይል ።
ኍለቊሆሙ ዘእምነገደ ምናሴ ሠለስቱ እልፍ ወዕሥራ ምእት ወክልኤቱ ምእት ።
ወደቂቁኒ ለብንያም በበአዝማዲሆሙ ወበበሕዘቢሆሙ ወበበአብያተ አበዊሆሙ ወበበኍልቈ አስማቲሆሙ ወበበ ርእሶሙ ኵሉ ተባዕት ዘእም እስራ ዓም ወላዕሉ እምኔሁ ኵሉ ዘይወፅእ ምስለ ኀይል ።
ኍለቊሆሙ ዘእምነገደ ብንያም ሠለስቱ እልፍ ወሐምሳ ምእት ወአርባዕቱ ምእት ።
ወደቂቁኒ ለጋድ በበአዝማዲሆሙ ወበበሕዘቢሆሙ ወበበአብያተ አበዊሆሙ ወበበኍልቈ አስማቲሆሙ ወበበ ርእሶሙ ኵሉ ተባዕት ዘእም እስራ ዓም ወላዕሉ እምኔሁ ኵሉ ዘይወፅእ ምስለ ኀይል ።
ኍለቊሆሙ ዘእምነገደ ጋድ አርባዕቱ እልፍ ወሐምሳ ምእት ወሰብዓቱ ምእት ወሐምሳ ።
ወደቂቁኒ ለዳን በበአዝማዲሆሙ ወበበሕዘቢሆሙ ወበበአብያተ አበዊሆሙ ወበበኍልቈ አስማቲሆሙ ወበበርእሶሙ ኵሉ ተባዕት ዘእም እስራ ዓም ወላዕሉ እምኔሁ ኵሉ ዘይወፅእ ምስለ ኀይል ።
ኍለቊሆሙ ዘእምነገደ ዳን ስድስቱ እልፍ ወዕሥራ ምእት ወሰብዓቱ ምእት ።
ወደቂቁኒ ለአሴር በበአዝማዲሆሙ ወበበሕዘቢሆሙ ወበበአብያተ አበዊሆሙ ወበበኍልቈ አስማቲሆሙ ወበበርእሶሙ ኵሉ ተባዕት ዘእም እስራ ዓም ወላዕሉ እምኔሁ ዘይወፅእ ምስለ ኀይል ።
ኍለቊሆሙ ዘእምነገደ አሴር አርባዕቱ እልፍ ወዓሠርቱ ምእት ሐምስቱ ምእት ።
ወደቂቁኒ ለንፍታሌም በበአዝማዲሆሙ ወበበሕዘቤሆሙ ወበበአብያተ አበዊሆሙ ወበበኍልቈ አስማቲሆሙ ወበበርእሶሙ ኵሉ ተባዕት ዘእም እስራ ዓም ወላዕሉ እምኔሁ ኵሉ ዘይወፅእ ምስለ ኀይል ።
ኍለቊሆሙ ዘእምነገደ ንፍታሌም ሐምስቱ እልፍ ወሰላሳ ምእት ወአርባዕቱ ምእት ።
ዛቲ ይእቲ ፍቅድ እንተ አስተፋቀድዎሙ ሙሴ ወአሮን ወመላእክቲሆሙ ለእስራኤል አሠርቱ ወክልኤቱ ዕደው አሐዱ አሐዱ ብእሲ እምውስተ አሐዱ አሐዱ ነገድ አምነገደ አብያተ አበዊሆሙ ውእቶሙ ።
ወኮነ ኵሉ ኍለቊሆሙ ለደቂቀ እስራኤል ምስለ ኀይሎሙ ዘእም እስራ ዓም ወላዕሉ አምኔሁ ኵሉ ዘይወፅእ ፀብአ እምነ እስራኤል ስሳ እልፍ ወሠላሳ ምእት ወሐምስቱ ምእት ወሐምሳ ።
ወሌዋውያንሰ ምስለ ነገደ ፍጥረቶሙ እሙንቱ ወኢኈለቍዎሙ ውስተ ደቂቀ እስራኤል ።
ዑቅ ኢትኈልቆሙ ለነገደ ሌዊ ወኢትትመጠው ኍለቊሆሙ እምነ ደቂቀ እስራኤል ።
ወሢሞሙ ለሌዋውያን ዲበ ደብተራ ዘመርጡል ወዲበ ኵሉ ንዋያ ወዲበ ኵሉ ዘቦቱ ውስቴታ ከመ እሙንቱ ያንሥእዋ ለደብተራ ወለኵሉ ንዋያ ወከመ እሙንቱ ይግበሩ ውስቴታ ወዐውደ ደብተራ ይትዐየኑ ።
ወእመኒ ግዕዝት ደብተራ ይተክልዋ ሌዋውያን ወእመሰ ኅድርት ይእቲ ደብተራ እሙንቱ ያነሥእዋ ወዘእምባዕድ ዘመድ ዘአኅበረ ምስሌሆሙ ሐዊረ ለይሙት ።
ወይትዐየኑ ደቂቀ እስራኤል ብእሲ ብእሲ ምስለ ቢጹ ወብእሲ ምስለ ምስፍናሁ በበኀይሎሙ ።
ወሌዋውያንሰ ይትዐየኑ ፍጽመ ውስተ ዐውደ ደብተራ ዘመርጡል ወኢይከውን ጌጋይ ላዕለ ደቂቀ እስራኤል ወይዕቀቡ ሌዋውያን ሕጋ ለደብተራ መርጡል ።
ወገብሩ ደቂቀ እስራኤል ኵሎ ዘአዘዞሙ እግዚአብሔር ለሙሴ ወለአሮን ከማሁ ገብሩ ።
ወነበቦ እግዚአብሔር ለሙሴ በዐረበ ሞአብ በኀበ ዮርዳንስ ዘመንገለ ኢየሪኮ ወይቤሎ ።
አዝዞሙ ለደቂቀ እስራኤል ከመ የሀብዎሙ ለሌዋውያን እምውስተ ዘይትዋረሱ መክፈልቶሙ አህጉረ ዘውስቴቶን ይነብሩ ወአድያሚሆን ዘዐውዶን ለውእቶን አህጉር የሀብዎሙ ለሌዋውያን ።
ወይኩኖሙ አህጉረ እለ ውስቴቶን ይነብሩ ወአዕጻዳቲሆን ይኩኖሙ ለላህሞሙ ወለእንስሳሆሙ ።
ወደወሎን ለአህጉር እለ ትሁብዎሙ ለሌዋውያን እምነ ሀገሩ ትሜጥኑ በአፍአ እምዐውዱ ።
ዕሥራ ምእት በእመት እምዐረፍቱ ጽባሓዊ ለሀገር ወእስራ ምእት በእመት እምገቦሁ ዘመንገለ አዜብ ወእስራ ምእት በእመት እምገቦሁ ዘመንገለ ባሕር ።
ወእስራ ምእት በእመት እምገቦሁ ዘመንገለ መስዕ ወሀገሩ ማእከለ ዝንቱ ትኩንክሙ ወዘአምሳለ አህጉሮንሂ ።
ትሁብዎሙ ለሌዋውያን ስሱ አህጉረ ዘምስካይ ዘትፈልጡ ከመ ይኩኖ ምስካይ ህየ ለቀታሊ ወዘእንበለ ።
እላንቱ ዘትሁብዎሙ ባዕደ አህጉረ አርብዓ ወክልኤ ።
ይከውን ኵሉ አህጉር ዘትሁብዎሙ ለሌዋውያን አርብዓ ወሰማኒ ወለእላንቱሂ አህጉር ምስለ አድያሚሆን ።
ወአህጉር ዘትሁብዎሙ እምውስተ መክፈልቶሙ ለደቂቀ እስራኤል እምውስተ ዘብዙ ኅብዙኅ ወእምውስተ ዘውሑድ ውሑድ ።
እምውስተ ርስቶሙ ዘተከፍሉ ዘዘ አሐዱ እምኔሆሙ የሀብዎሙ እምውስተ ርስቶሙ ለሌዋውያን አህጉረ ።
ንግሮሙ ለደቂቀ እስራኤል ወበሎሙ ናሁ ተዐድዉ አንትሙ ዮርዳንስ ውስተ ምድረ ከናአን ።
ወፍልጡ ለክሙ አህጉረ ምስካይ ከመ ይኩንክሙ ኀበ ይሰኪ ህየ ቀታሊ ኵሉ ዘቀተለ ነፍሰ በኢያእምሮ ።
ወይኩናክሙ ውእቶን አህጉር ምስካየ እምነ አበ ደም ከመ ኢይሙት ቀታሊ እስከ ይቀውም ቅድመ ትዕይንት ወይትሐተት ።
ወውእቶን አህጉር እለ ትሁቡ ስሱ አህጉረ ምስካይ ይኩናክሙ ።
ሠላሰ አህጉር ትፈልጡ በማዕዶተ ዮርዳንስ ወሠላሰ አህጉር ትፈልጡ በምድረ ከናአን ።
ምስካይ ይኩኖሙ ለደቂቀ እስራኤል ለግዩርኒ ወለፈላሲኒ ዘሀለወ ኀቤክሙ ።
ይኩኖሙ ምስካየ እላንቱ አህጉር ከመ ይስኪ ህየ ኵሉ ዘቀተለ መንፈሰ በኢያእምሮ ።
ወእመሰ በንዋየ ሐፂን ዘበጦ ወሞተ ቀታሊ ውእቱ ሞተ ለይሙት ዘቀተለ ።
ወለእመኒ በእብን ወገሮ አው አውደቀ ላዕሌሁ እምውስተ እዴሁ ወሞተ ቀታሊ ውእቱ ሞተ ለይሙት ዘቀተለ ።
ወለእመኒ በንዋየ ዕፅ ዘበጦ ወሞተ አው አውደቀ ላዕሌሁ እምውስተ እዴሁ ወሞተ ቀታሊ ውእቱ ሞተ ለይሙት ዘቀተለ ።
ወአበ ደም ለሊሁ ይቅትሎ ።
ወእመኒ ጸልኦ ይጸልኦ ወአውደቀ ላዕሌሁ ዘኮነ ንዋየ እንዘ ይፀንሖ ወሞተ ።
ቀታሊ ውእቱ ይቅትልዎ ለዘባጢ እስመ ቀታሊ ውእቱ ሞተ ለይሙት ዘቀተለ ወአበ ደም ለይቅትሎ በኀበ ረከቦ ።
ወእመሰ ግብት ውእቱ እንዘ ኢይጸልእ ወአውደቀ ላዕሌሁ ዘኮነ ንዋየ እንዘ ኢይጸንሖ ።
አው በዘ ኮነ እብን ወሞተ ቦቱ ወቀተሎ እንዘ ኢያአምር ወኢኮነ ጸላኢሁ ወኢይፈቅድ ያሕስም ላዕሌሁ ።
ወይሕትቱ ትዕይንት ማእከለ ቀታሊ ወማእከለ አበ ደም በከመ ዝንቱ ፍትሕ ።
ወለእመሰ ወፅአ አፍአ ቀታሊ ውእተ አድዋለ ሀገር እንተ ውስቴታ ሰከየ ህየ ።
ወረከቦ አበ ደም በአፍአ ውስተ አድዋለ ሀገረ ምስካዩ ወቀተሎ አበ ደም ለቀታሊ አልቦ ጌጋየ ።
ኵሉ ዘቀተለ መንፈሰ ወዘለፎ ማኅተት ቅትልዎ ለቀታሊ ወስምዕ አሐዱ ኢይከውን ማሕተተ ለአቅትሎ መንፈስ ።
ወኢትንሥኡ ቤዛ በእንተ ነፍስ በኀበ ቀታሊ ዘጌጋዩ ለመዊት ሞተ ለይሙት ።
ወኢትንሥኡ ቤዛ ከመ ታጕይይዎ ውስተ ሀገረ ምስካይ ከመ ይንበር ካዕበ ውስተ ምድር እስከ ይመውት ካህን ዐቢይ ።
ወኢትግበርዋ ቀታሊተ ለምድርክሙ እንተ ውስቴታ ትነብሩ እስመ ውእቱ ደም ዘይሬስያ ቀታሊተ ለምድር ወኢትሰሪ ሎቱ ምድር ለዘ ከዐወ ደመ ላዕሌሃ ።
ወኢትገምንዋ ለምድር እንተ ውስቴታ ትነብሩ ወእንተ ውስቴታ አነ አኀድር ምስሌክሙ እስመ አነ ውእቱ እግዚአብሔር ዘየኀድር ማእከሎሙ ለደቂቀ እስራኤል ።
አዝዞሙ ለደቂቀ እስራኤል ከመ ያውፅኡ እምውስተ ትዕይንት ኵሎ ዘለምጽ ወኵሎ ዘይትከዐዎ ዘርኡ ወኵሎ ዘቦቱ ርኩሰ ውስተ ነፍሱ ።
እምተባዕት እስከ አንስቱ ወያውፅእዎሙ አፍአ እምትዕይንት ወኢያርኵሱ ተዓይኒሆሙ ዘውስቴቱ እመጽእ አነ ኀቤሆሙ ።
ወገብሩ ከማሁ ደቂቀ እስራኤል ወአውፅእዎሙ አፍአ እምትዕይንት በከመ ይቤሎ እግዚአብሔር ለሙሴ ከማሁ ገብሩ ደቂቀ እስራኤል ።
ንግሮሙ ለደቂቀ እስራኤል ወበሎሙ እመኒ ብእሲ ወእመኒ ብእሲት እመቦ ዘገብረ እምኵሉ ኀጣይእ ዘይገብር እጓለ እመ ሕያው ተዐዊሮ ወእመኒ በኢያእምሮ ወነስሐት ይእቲ ነፍስ ።
ወአይድዐት ኀጢአታ ዘገብረት ወያገብእ ዘነስሐ ርአሰ ንዋዩ ወኃምስተ እዴሁ ይዌስክ ላዕሌሁ ወያገብእ ለባዕለ ንዋዩ ።
ወእመሰ አልቦቱ ሰብአ ዘየኀሥሦ ወአልቦ ኀሣሤ ዘይትፈደዮ ለእግዚአብሔር ውእቱ ዘንስሓሁ ወይሁቦ ለካህን ዘእንበለ በግዕ ዘቦቱ ያስተሰሪ ሎቱ ።
ወኵሉ እምቀዳሚ ዘያበውኡ ወኵሉ ብፅዓቲሆሙ ለደቂቀ እስራኤል ዘያበውኡ ለእግዚአብሔር ለካህን ውእቱ ።
ወብፅዓቲሁ ለለአሐዱ ለካህን ዘተመጠዎ ሎቱ ውእቱ ።
ንግሮሙ ለደቂቀ እስራኤል ወበሎሙ ብእሲ ብእሲ ለእመቦ ዘአበሰት ብእሲቱ ወተዐወረቶ ።
ወቦ ዘሰክበ ምስሌሃ ተዐዊራ ወዘመወት ወኢያእመረ ምታ ወኀብአት እምኔሁ እንዘ ርኵስት ይእቲ ወአልቦቱ ስምዐ ዘይዛለፋ ወእመኒ ንጽሕት ይእቲ ።
ወመጽአ ላዕሌሁ መንፈሰ ቀንእ ወቀንአ ላዕለ ብእሲቱ እንዘ ርኵስት ይእቲ ወእመኒ እንዘ ኢኮነት ርኵስተ ወመጽአ ላዕሌሁ መንፈሰ ቀንእ ወቀንአ ላዕለ ብእሲቱ ።
ያመጽአ ውእቱ ብእሲ ለብእሲቱ ኀበ ካህን ወያመጽእ ቍርባኖ በእንቲአሃ ዓሥርተ እዴሃ ለመስፈርተ ኢፍ ሐሪጸ ስገም ወኢይሰውጥ ላዕሌሁ ቅብአ ።
ወኢይወዲ ዲቤሁ ስኂነ እስመ መሥዋዕተ ሕገ ቀንእ ውእቱ መሥዋዕተ ተዝካር ዘያዜክር ኀጢአተ ውእቱ ።
ወያመጽአ ኀበ ካህን ወያቀውማ ቅድመ እግዚአብሔር ።
ወይነሥእ ካህን ማየ ጥዑም ንጹሐ በግምዔ ልሕኵት ወይነሥእ ካህን መሬተ እምውስተ ደብተራ ዘመርጡል እምነ ምድሩ ወይወድዮ ውስተ ውእቱ ማይ ።
ወያቀውማ ካህን ለይእቲ ብእሲት ቅድመ እግዚአብሔር ወይከሥታ ርእሳ ለይእቲ ብእሲት ወይሜጥዋ ውስተ እዴሃ ዝክተ መሥዋዕተ ተዝካር መሥዋዕተ ዘሕገ ቀንእ ።
ወውስተ እዴሁሰ ለካህን ዝክቱ ማየ ዘለፋ ዘርጉም ውእቱ ።
ወያምሕላ ካህን ለይእቲ ብእሲት ወይብላ ለእመ አልቦ ዘሰከበ ምስሌኪ ወኢተዐወርኪ ምተኪ ወኢገመንኪ ርእሰኪ ንጽሕተ ኩኒ እምነ ዝንቱ ማየ ዘለፋ ዘርጉም ውእቱ ።
ወእመሰ ተዐወርኪ ምተኪ ወገመንኪ ርእሰኪ ወቦቱ ዘሰክበ ምስሌኪ ባዕድ ዘእንበለ ምትኪ ።
ወያምሕላ ካህን ለይእቲ ብእሲት በዝንቱ መሐላ ዘመርገም ወይብላ ካህን ለይእቲ ብእሲት ርግምተ ።
ለይረሲኪ እግዚአብሔር ወይደምስስኪ እምነ ማእከለ ሕዝብኪ ከመ ያውድቆ እግዚአብሔር ለገቦኪ ወይሥራ ለከርሥኪ ።
ወይባእ ዝንቱ ማይ ርጉም ውስተ ከርሥኪ ወይሥራ ለማኅፀንኪ ወይደቀ ገቦኪ ወትብል ይእቲ ብእሲት አሜን ወአሜን ።
ወይጽሕፎ ካህን ለዝንቱ መርገም ውስተ መጽሐፍ ወየኀፅቦ በውስተ ማየ ዘለፋ ዘርጉም ።
ወይበውእ ውእቱ ማየ ዘለፋ ዘርጉም ውስተ ከርሣ ።
ወይትሜጠው ካህን እምውስተ እዴሃ ዝክተ መሥዋዕተ ቀንእ ወያነብሮ ለውእቱ መሥዋዕት ቅድመ እግዚአብሔር ወያበውኦ ኀበ ምሥዋዕ ።
ወይዘግን ካህን እምውስተ ውእቱ መሥዋዕት ዝክራ ወይወድዮ ውስተ ምሥዋዕ ወእምድኅረ ዝንቱ ያሰትያ ለይእቲ ብእሲት ውእተ ማየ ።
ወለእመ ገመነት ርእሳ ወተዐወረቶ ለምታ ይበውእ ውእቱ ማየ ዘለፋ ።
ዘርጉም ውስተ ከርሣ ወይወሥራ ለከርሣ ወይወድቅ ገቦሃ ወትከውን ይእቲ ብእሲት መርገመ ውስተ ሕዝባ ።
ወእመሰ አገመነት ርእሳ ወንጽሕት ይእቲ ያነጽሓ ወዘርአ ይከውና ።
ዝንቱ ሕገ ቀንእ ለብእሲት እንተ አበሰት ላዕለ ምታ ወገመነት ርእሳ ።
ወለብእሲኒ ዘመጽአ ላዕሌሁ መንፈሰ ቀንእ ወቀንአ ላዕለ ብእሲቱ ወያቀውማ ለብእሲቱ ቅድመ እግዚአብሔር ወይገብር ላቲ ካህን ኵሎ ዘንተ ሕገ ።
ወንጹሕ ውእቱ ብእሲ እምነ ኀጢአት ወይእቲሰ ብእሲት ትነሥእ ኀጢአታ ።
ወቦሙ ደቂቀ ሮቤል እንስሳ ብዙኀ ወደቂቀ ጋድ ብዙኀ ጥቀ ወፈድፋደ ወርእይዎ ለብሔረ ያዜር ወለብሔረ ገላአድ ከመ ብሔረ እንስሳ ብሔሩ ።
ወመጽኡ ደቂቀ ሮቤል ወደቂቀ ጋድ ወይቤልዎ ለሙሴ ወለእልዓዛር ካህን ወለመላእክተ ተዓይን እንዘ ይብሉ ።
አጣሮት ወዴቦን ወያዜር ወነምራ ወሔሴቦን ወእልየሌ ወሴበማ ወናበው ወቤያን ።
ምድር እንተ ወሀበ እግዚአብሔር ቅድሜሆሙ ለደቂቀ እስራኤል ምድር ዘኖሎተ እንስሳ ይእቲ ወንሕነ አግብርቲከ ብዙኀ እንስሳ ብነ ።
ወይቤልዎ ለእመ ረከብነ ሞገሰ ቅድሜከ ሀቦሙ ዛተ ምድረ ለአግብርቲከ መክፈልተነ ትኩነነ ወኢታዕድወነ ዮርዳንስ ።
ወይቤሎሙ ሙሴ ለደቂቀ ሮቤል ወለደቂቀ ጋድ አኀዊክሙ ሖሩ ይትቃተሉ ወአንትሙሰ ነበርክሙ ።
ለምንት ትገፈትዑ ልቦሙ ለደቂቀ እስራኤል ከመ ኢይሑሩ ውስተ ምድር እንተ ይሁቦሙ እግዚአብሔር ።
አኮኑ ከመዝ ገብሩ አበዊክሙ አመ ፈነውክዎሙ እምነ ቃዴስ ከመ ይርአይዋ ለይእቲ ምድር ።
ወዐርጉ ኀበ ቈላተ ዐጽቅ ከመ ይነጽርዋ ለይእቲ ምድር ወሜጥዎ ለልቦሙ ለደቂቀ እስራኤል ከመ ኢይባኡ ውስተ ይእቲ ምድር እንተ ይሁቦሙ እግዚአብሔር ።
ወተምዕዐ መዐተ እግዚአብሔር በይእቲ ዕለት ወመሐለ እንዘ ይብል ።
ከመ ኢይሬእይዋ እሉ ዕደው እለ ወፅኡ እምነ ግብጽ ዘእም እስራ ዓም ወላዕሉ እምኔሆሙ እለ ያአምርዋ ለሠናይት ወለእኪት ።
ለምድር እንተ መሐለ እግዚአብሔር ለአብርሃም ወለይስሐቅ ወለያዕቆብ እስመ ኢተለዉ ድኅሬየ ።
እንበለ ካሌብ ወልደ ዬፎኒ ዘተፈልጠ ወዬሳዕ ወልደ ነዌ እስመ ተለዉ ድኅሬሁ ለእግዚአብሔር ።
ወተምዕዐ መዐተ እግዚአብሔር ላዕለ እስራኤል ወአዔሎሙ ውስተ ገዳም አርብዓ ዓም እስከ ጠፍኡ ኵሎሙ ይእቲ ትውልድ እለ ይገብሩ እኪተ ቅድመ እግዚአብሔር ።
ወናሁ ተንሣእክሙ ህየንተ አበዊክሙ በማዕሌተ ሰብእ ኃጥአን ከመ ትወስኩ ዓዲ መዐተ ዲበ መዐቱ ለእግዚአብሔር ላዕለ እስራኤል ።
እስመ ኀደግምዎ ዓዲ ትደግሙ ኀዲጎቶ በገዳም ወትኤብሱ ላዕለ ኵላ ዛቲ ትዕይንት ።
ወቀርቡ ኀቤሁ ወይቤልዎ ንንድቅ አዕጻዳተ አባግዕ ዝየ ለእንስሳነ ወአህጉረ ለንዋይነ ።
ወንሕነሰ ምስለ ንዋየ ሐቅልነ ፍጽመ ንሑር ቅድሜሆሙ ለደቂቀ እስራኤል እስከ ናበጽሖሙ ውስተ መካኖሙ ወይንበር ንዋይነ ውስተ አህጉር እለ ቦቶን ቀጽረ በእንተ ሰብአ ብሔር ።
ወኢንገብእ ውስተ አብያቲነ እስከ ይትካፈሉ ደቂቀ እስራኤል ርስቶሙ ዘዘ ዚአሆሙ ።
ወኢንትካፈሎሙ እንከ እምነ ማዕዶተ ዮርዳንስ ወከሐክ እምኔሁ እስመ ነሣእነ ክፍለነ እምነ ማዕዶተ ዮርዳንስ ዘመንገለ ጽባሕ ።
ወይቤሎሙ ሙሴ ለእመ ገበርክሙ በከመ ትቤሉ ወሖርክሙ ምስለ ንዋየ ሐቅልክሙ ቅድመ እግዚአብሔር ውስተ ፀብእ ።
ወዐደውክሙ ኵልክሙ እለ ምስለ ንዋየ ሐቅልክሙ ዮርዳንስ ቅድመ እግዚአብሔር ።
ወእምድኅረ ዝንቱ ትገብኡ ወንጹሓነ ትከውኑ ቅድመ እግዚአብሔር ወእምነ እስራኤልኒ ወትከውን ለክሙ ዛቲ ምድር መክፈልተክሙ ቅድመ እግዚአብሔር ።
ወለእመሰ ኢገበርክሙ ከመዝ ትጌግዩ ቅድመ እግዚአብሔር ወአመ ረከበተክሙ እኪት ተአምርዋ ለአበሳክሙ ።
ወንድቁ ለክሙ አህጉረ ለንዋይክሙ ወአዕጻደተ ለእንስሳክሙ ወግበሩ በከመ ወፅአ እምነ አፉክሙ ።
ወይቤልዎ ደቂቀ ሮቤል ወደቂቀ ጋድ ለሙሴ ንሕነ አግብርቲከ ንገብር በከመ አዘዝከነ እግዚእ ።
ንዋይነ ወአንስቲያነ ይንበር ውስተ አህጉረ ገላአድ ወኵሉ እንስሳነ ።
ወንሕነሰ ነሐውር ኵልነ ምስለ ንዋየ ሐቅልነ ተረስየነ ቅድመ እግዚአብሔር ውስተ ፀብእ በከመ ትቤለነ እግዚኦ ።
ወሤመ ላዕሌሆሙ ሙሴ እልዓዛርሃ ካህነ ወኢየሱ ወልደ ነዌ ወመላእክተ አበዊሆሙ ለነገደ እስራኤል ።
ወይቤሎሙ ሙሴ ለእመ ዐደው ምስሌክሙ ደቂቀ ሮቤል ወደቂቀ ጋድ ዮርዳንስ ኵሎሙ ምስለ ንዋየ ሐቅሎሙ ውስተ ፀብእ ቅድመ እግዚአብሔር ትነሥኡ ዛተ ምድረ እንተ ቅድሜክሙ ወትሁብዎሙ ሎሙ ገላአድ መክፈልቶሙ ።
ወለእመሰ ኢዐደዉ ምስሌክሙ በንዋየ ሐቅሎሙ ውስተ ፀብእ ቅድመ እግዚአብሔር አግዕዙ ንዋዮሙ ወአንስቲያሆሙ ወእንስሳሆሙ ቅድሜክሙ ውስተ ምድረ ከናአን ።
ወአውሥኡ ደቂቀ ሮቤል ወደቂቀ ጋድ ወይቤሉ ኵሎ ዘይቤለነ እግዚእነ ከማሁ ንገብር ንሕነ ።
ነዐዱ በንዋየ ሐቅልነ ቅድመ እግዚአብሔር ውስተ ምድረ ከናአን ወሀቡነ መክፈልተነ ውስተ ማዕዶተ ዮርዳንስ ።
ወወሀቦሙ ሙሴ ለደቂቀ ጋድ ወለደቂቀ ሮቤል ወለመንፈቀ ነገደ ማናሴ ደቂቀ ዮሴፍ መንግሥተ ሴዎን ንጉሠ አሞሬዎን ወመንግሥተ አግ ንጉሠ ባሳን ምድሮሙ ወአህጉሪሆሙ ምስለ አድባሪሆሙ ወአህጉረ ዘውስተ ምድር ዘአውዶሙ ።
ወነደቁ ደቂቀ ጋድ ዴቦን ወአጣሮት ወአሮዔር ።
ወሶፋን ወያዜር ።
ወነምራን ወቤታራን አህጉረ ጽኑዓተ ወአንኅዎን ወአዕጻዳተ አባግዕ ።
ወደቂቀ ሮቤል ነደቁ ሔሴቦን ወእልያሌ ወቀርያቴም ።
ወቤዔልማዎን ወቀጽሮን ወሴባማ ወሰመይዎን በአስማቲሆን አስማተ አህጉር ዘነደቁ ።
ወሖረ ወልደ ማኪር ወልደ ማናሴ ወነሥአ ገላአድ ወአጥፍኦሙ ለአሞሬዎን እለ ይነብሩ ውስቴታ ።
ወወሀቦ ሙሴ ለማኪር ወልደ ማናሴ ገላአድ ወነበረ ውስቴታ ።
ወኢያዕር ወልደ ማናሴ ሖረ ወነሥአ አዕጻዳቲሆሙ ወሰመይዎን አዕጻዳተ ኢያዕር ።
ወሖረ ናበው ወነሥአ ቃነተ ወአዕጻዳቲሃ ወሰመይዎን ናቦት በስመ ዚአሁ ።
ወግዕዙ ደቂቀ እስራኤል ወኀደሩ መንገለ ዐረባ ለሞአብ ኀበ ዮርዳንስ ዘኢያሪኮ ።
ወሶበ ርእየ ባለቅ ወልደ ሴፎር ኵሎ ዘገብረ እስራኤል በአሞሬዎን ።
ወፈርህዎሙ ሞአብ ለሕዝብ ጥቀ እስመ ብዙኃን እሙንቱ ወተሀወኩ ሞአብ እምቅድመ ገጾሙ ለደቂቀ እስራኤል ።
ወይቤሎሙ ሞአብ ለአእሩገ ምድያም ይእዜ ታኀልቆሙ ዛቲ ትዕይንት ለኵሎሙ እለ አውድነ ከመ ያኀልቅ ላህም ሣዕረ ዘውስተ ገዳም ወባለቅ ።
ወልደ ሴፎር ንጉሠ ሞአብ ውእቱ በውእቶን መዋዕል ።
ወፈነወ ተናብልተ ኀበ በለዓም ወልደ ቤዖር ዘፋቱራ ዘሀለወ ኀበ ፈለገ ምድሮሙ ለደቂቀ ሕዝቡ ወጸውዖ እንዘ ይብል ።
ናሁ ሕዝብ ዘወጽ እምነ ግብጽ ወናሁ ከደና ለገጸ ምድር ወሀለዉ ይነብሩ ቅሩብየ ።
ወይእዜኒ ነዐ ርግሞሙ ሊተ እስመ ይጸንዑ እምኔነ ለእመ ንክል ቀቲሎቶሙ እምኔሆሙ ወናውፅኦሙ እምነ ምድር ።
እስመ አአምር ከመ ዘአንተ ባረከ ቡሩከ ይከውን ወዘአንተ ረገምከ ርጉመአ ይከውንአ ።
ወሖሩ አዕሩገ ሞአብ ወአዕሩገ ምድያም ወነሥኡ መቃስምቲሆሙ ምስሌሆሙ ወበጽሑ ኀበ በለዓም ወነገርዎ ቃለ ባለቅ ።
ወይቤሎሙ ቢቱ ዛተ ሌሊተ ወአየድዐክሙ ቃለ ዘይቤለኒ እግዚአብሔር ወኀደሩ መላእክተ ሞአብ ኀበ በለዓም ።
ወመጽአ እግዚአብሔር ኀበ በለዓም ወይቤሎ ምንተ መጽኡ እሉ ሰብእ ኀቤከ ።
ወይቤሎ በለዓም ለእግዚአብሔር በላቅ ወልደ ሴፎር ንጉሠ ሞአብ ፈነዎሙ ኀቤየ እንዘ ይብል ።
ናሁ ሕዝብ ዘወፅ እምነ ግብጽ ወከደና ለገጸ ምድር ወሀለዉ ንቡራነ ቅሩብየ ።
ወይእዜኒ ነዐ ርግሞሙ ሊተ ለእመ እክል ቀቲሎቶሙ ወአወፅኦሙ እምነ ምድር ።
ወይቤሎ እግዚአብሔር ለበለዓም ኢትሑር ምስሌሆሙ ወኢትርግም ሕዝበ እስመ ቡሩክ ውእቱ ።
ወተንሥአ በለዓም በጽባሕ ወይቤሎሙ ለመላእክተ በላቅ ሑሩ ኀበ እግቢእክሙ ግብኡ እስመ ኢኀደገኒ እግዚአብሔር ከመ እሑር ምስሌክሙ ።
ወተንሥኡ መላእክተ ሞአብ ወሖሩ ኀበ ባለቅ ወይቤልዎ አበየ በለዓም መጺአ ምስሌነ ።
ወደገመ ዓዲ ባላቅ ፈነወ መላእክተ እለ ይበዝኁ ወእለ ይከብሩ እምእልክቱ ።
ወመጽኡ ኀበ በለዓም ወይቤልዎ ከመዝ ይቤ ባላቅ ወልደ ሴፎር ብቍዐኒ ኢትትሀከይ መጺኦተ ኀቤየ ።
እስመ አክብሮ አከብረከ ወኵሎ ዘትቤለኒ እገብር ለከ ወነዐ ርግሞሙ ሊተ ለዝንቱ ሕዝብ ።
ወአውሥኦሙ በለዓም ወይቤሎሙ ለመላእክተ በላቅ ምልአ ቤት ወርቀ ወብሩረ እመ ወሀበኒ በላቅ ።
ኢይክል ተዓውሮ ቃለ እግዚአብሔር ከመ እግበር ንኡሰ አው ዐቢየ እምልብየ ።
ወይእዜኒ ቢቱ ዛተ ሌሊተ አንትሙ ምንተ ይገብር እግዚአብሔር ዘከመ ይብለኒ ።
ወመጽአ እግዚአብሔር ኀበ በለዓም በሌሊት ወይቤሎ እመ ይጸውዑከኑ መጽኡ እሉ ሰብእ ተንሥእ ወትልዎሙ ።
አላ ቃለ ዘእቤለከ ኪያሁ ግበር ።
ወተንሥአ በጽባሕ በለዓም ወረሐነ አድግቶ ወሖረ ምስለ መላእክተ በላቅ ።
ወተምዕዐ መዐተ እግዚአብሔር እስመ ሖረ ውእቱ ወተንሥአ መልአከ እግዚአብሔር ይትዓቀፎ ወውእቱሰ ይጼዐን ዲበ አድግቱ ወክልኤቱ ደቁ ምስሌሁ ።
ወሶበ ርእየቶ ይእቲ አድግት ለመልአከ እግዚአብሔር ይቀውም ውስተ ፍኖት ወሰይፍ ምሉኅ ውስተ እዴሁ ።
ተግሕሠት ይእቲ አድግት እምነ ፍኖት ወሖረት ውስተ ገዳም ወዘበጣ ለይእቲ አድግት በበትር ከመ ይግብአ ውስተ ፍኖት ።
ወቆመ መልአከ እግዚአብሔር ማእከለ ፀቈን ዘዓጸደ ወይን ፀቈን እምለፌ ወፀቈን እምለፌ ።
ወሶበ ርእየቶ ይእቲ አድግት ለመልአከ እግዚአብሔር ተጠውቀት በፀቈን ወመለጠቶ እግሮ ለበለዓም ወደገመ ዓዲ ዘቢጦታ ።
ወደገመ መልአከ እግዚአብሔር ወሖረ ወቆመ ውስተ መካን ጸቢብ ኀበ አልቦ ምግሐሠ ኢለየማን ወኢለፀጋም ።
ወሶበ ርእየቶ ይእተ አድግት ለመልአከ እግዚአብሔር በረከት በታሕቴሁ ለበለዓም ወዘበጣ በበትር ለይእቲ አድግት ።
ወፈትሐ እግዚአብሔር አፉሃ ለይእቲ አድግት ወትቤሎ ለበለዓም ምንተ ረሰይኩከ ከመ ትዝብጠኒ ናሁ ሣልስከ ዝንቱ ።
ወይቤላ በለዓም ለይእቲ አድግት እስመ ተሳለቂ ላዕሌየ ወሶበ ብየ መጥባኅተ ውስተ እዴየ ወዳእኩ እምረገዝኩኪ ።
ወትቤሎ ይእቲ አድግት ለበለዓም አኮኑ አነ ይእቲ አድግትከ እንተ ትፄዐን እምንእስከ እስከ ዮም ወዛቲ ዕለት ።
ቦኑ አመ ተዐውሮ ተዐወርኩከ ወገበርኩ ላዕሌከ ከመዝ ወይቤላ አልቦ ።
ወከሠተ እግዚአብሔር አዕይንቲሁ ለበለዓም ።
ወርእዮ ለመልአከ እግዚአብሔር እንዘ ይቀውም ውስተ ፍኖት ወመጥባኅት ምልኅት ውስተ እዴሁ ወደነነ ወሰገደ ሎቱ በገጹ ።
ወይቤሎ መልአከ እግዚአብሔር ለምንት ዘበጥካሃ ለአድግትከ ናሁ ሣልስከ ዝንቱ ወናሁ አነ ወፃእኩ ከመ እትዓቀፍከ እስመ ኢኮነት ርትዕተ ፍኖትከ ቅድሜየ ።
ወሶበ አኮ ዘተግሕሠት እምኔየ እምወዳእኩ ቀተልኩከ ይእዜ ወኪያሃሰ እምአሕየውክዋ ።
ወይቤሎ በለዓም ለመልአከ እግዚአብሔር አበስኩ እስመ ኢያእመርኩ ከመ አንተ ተቃወምከኒ ቅድሜየ ውስተ ፍኖት ።
ወይእዜኒ ለእመ ኢትፈቅድ እግባእ ።
ወይቤሎ መልአከ እግዚአብሔር ለበለዓም ሑር ምስለ እሉ ሰብእ ወባሕቱ ቃለ ዘእቤለከ ኪያሁ ተዐቀብ ለነቢብ ወሖረ በለዓም ምስለ መላእክተ በላቅ ።
ወሶበ ሰምዐ በላቅ ከመ መጽአ በለዓም ወፅአ ተቀበሎ ውስተ ሀገረ ሞአብ እንተ ደወለ አርኖን እንተ ሀለወት ውስተ አሐዱ ኅብር እምደወሎሙ ።
ወይቤሎ ባላቅ ለበለዓም አኮኑ ለአኩ ለከ ይጸውዑከ ለምንት ኢመጻእከ ኀቤየ እምኢክህልኩኑ አክብሮተከ ።
ወይቤሎ በለዓም ለባላቅ ናሁ መጻእኩ ኀቤከ ።
ይእዜኒ እክል ነቢበ ቃለ ዘወደየ እግዚአብሔር ውስተ ኦፉየ ወኪያሁ እትዓቀብ ለነቢብ ።
ወሖረ በለዓም ምስለ ባላቅ ወቦኡ ውስተ ሀገረ ንድቅ ።
ወጠብኀ ባላቅ አባግዐ ወአልህምተ ወፈነወ ለበለዓም ወለመላእክት እለ ምስሌሁ ።
ወኮነ ሶበ ጸብሐ ነሥኦ ባላቅ ለበለዓም ወአዕረጎ ውስተ ትእምርቱ ለበአል ወአርአዮ እምህየ አሐደ ኅብረ እምሕዝብ ።
ንግሮሙ ለደቂቀ እስራኤል ወንሣእ በኀቤሆሙ በትረ ለለ አብያተ አበዊሆሙ እምኀበ ኵሉ መላእክቲሆሙ ዘአብያተ አበዊሆሙ ዐሥሩ ወክልኤ አብታረ ።
ወለለ አሐዱ ጸሐፍ ስሞ ውስተ በትሩ ።
ወጸሐፍ ስሞ ለአሮን ውስተ በትረ ሌዊ እስመ ለለ ሕዝበ አብያተ አበዊሆሙ አሐተ በትረ ይሁቡ ።
ወታነብሮን ውስተ ደብተራ ዘመርጡል ቅድመ መርጡል በዘ ቦቱ አስተርኢ ለከ በህየ ።
ወዝክቱ ብእሲ ዘአነ ኀረይክዎ ትሠርጽ በትሩ ወአሰስል እምኔከ ነጐርጓሮሙ ለደቂቀ እስራኤል ኵሉ ዘያንጐረጕሩ እሙንቱ በላዕሌክሙ ።
ወነገሮሙ ሙሴ ለደቂቀ እስራኤል ወወሀብዎ ኵሎሙ መላእክቲሆሙ በትረ ለአሐዱ መልአክ ወለለ መልአክ በትር ዘዘ አብያተ አበዊሆሙ ዐሥሩ ወክልኤ አብትር ።
ወበትረ አሮን ማእከለ አብትሪሆሙ ።
ወአንበሮን ሙሴ ለውእቶን አብትር ቅድመ እግዚአብሔር ውስተ ደብተራ ዘመርጡል ።
ወኮነ በሳኒታ ወቦኡ ሙሴ ወአሮን ውስተ ደብተራ ዘመርጡል ።
ወናሁ ሰረጸት በትሩ ለአሮን እንተ ቤተ ሌዊ ወአውጽአት ቈጽለ ወጸገየት ጽጌ ወፈርየት ከርካዕ ።
ወአውጽኦን ሙሴ ለኵሎን አብትሪሆሙ እምቅድመ እግዚአብሔር ኀበ ኵሉ ደቂቀ እስራኤል ወርእዩ ወነሥአ አሐዱ አሐዱ በትሮ ።
ወይቤሎ እግዚአብሔር ለሙሴ አንብር በትሮ ለአሮን ቅድመ መርጡል ።
ከመ ትትዐቀብ ለትእምርት ለደቂቆሙ ለእለ አልቦሙ መስማዕተ ወይትኀደግ ነጐርጓሮሙ እምላዕሌየ ከመ ኢይሙቱ ።
ወገብሩ ሙሴ ወአሮን ኵሎ ዘአዘዞ እግዚአብሔር ለሙሴ ከማሁ ገብሩ ።
ወይቤልዎ ደቂቀ እስራኤል ለሙሴ ናሁ ተወዳእነ ወንትሐጐል እንዘ ነሐልቅ ።
እስመ ኵሉ ዘገሰሰ ደብተራሁ ለእግዚአብሔር ይመውት ለተገምሮኑ እንከ ንመውት ።
ወሶበ ርእየ በለዓም ከመ ሠናይ ውእቱ ቅድመ እግዚአብሔር በረኩቱ ለእስራኤል ኢሖረ በከመ ያለምድ መንጸረ ቅድሜሁ ለአስተቃስሞ ።
ወሜጠ ገጾ መንገለ ገዳም ።
ወአልዐለ በለዓም አዕይንቲሁ ወይሬእዮሙ ለእስራኤል እንዘ ይግዕዙ በበ ሕዘቢሆሙ ወመጽአ ላዕሌሁ መንፈሰ እግዚአብሔር ።
ወመሰለ ነገሮ ወይቤ ይቤ በለዓም ወልደ ቤዖር ይቤ ብእሲ ራትዕ ።
ዘይሬኢ ራእየ እግዚአብሔር ዘክሡት አዕይንቲሁ እንዘ ይነውም ።
እፎ ሠናይ አብያቲከ ያዕቆብ ወተዓይኒከ እስራኤል ።
ወከመ አእዋም ዘይጼልል ወከመ ገነት ዘኀበ ፈለግ ወከመ ትዕይንት ዘተከለ እግዚአብሔር ወከመ አርዝ ዘኀበ ማይ ።
ወይወፅእ ብእሲ እምዘርኡ ወይቀኒ ብዙኀ አሕዛበ ወትትሌዐል ጎግ መንግሥቱ ወተዐቢ መንግሥቱ ።
ወእግዚአብሔር መርሖ እምነ ግብጽ ከመ ክብረ ዘአሐዱ ቀርኑ ውእቱ ሎቱ ይበልዖሙ ለአሕዛበ ፀሩ ወያስተናጕዕ ስብሖሙ ወይነድፎ በአሕፃሁ ለፀር ።
ይሰክብ ወያዐርፍ ከመ አንበሳ ወከመ እጓለ አንበሳ መኑ ያነቅሆ እለ ይባርኩከ ቡሩካነ ይኩኑ ወእለ ይረግሙከ ርጉማነ ይኩኑ ።
ወተምዕዐ ባላቅ ላዕለ በለዓም ወአስተጣፍሐ በእደዊሁ ወይቤሎ በላቅ ለበለዓም ከመ ትርግሞሙ ሊተ ለጸላእትየ ጸዋዕኩከ ወናሁ ባርኮ ትባርክ ሣልስከ ዝንቱ ።
ወይእዜኒ እቱ ቤተከ እቤ ከመ አክብርከ ወይእዜሰ ኢያውሀበከ እግዚአብሔር ክብረ ።
ለእመ ወሀበኒ በላቅ ወርቀ ወብሩረ ምልአ ዝንቱ ቤት ኢይክል ተዐድዎ ቃለ እግዚአብሔር ከመ እግበር ሠናየ አው እኩየ እምኀቤየ ።
ኵሎ ዘይቤለኒ እግዚአብሔር ኪያሁ እብል ።
ወይእዜኒ ናሁ አአቱ ቤትየ ወነዐ አይድዕከ ዘይገብሩ ዝንቱ ሕዝብ ለሕዝብከ በደኃሪ መዋዕል ።
ወመሰለ ነገሮ ወይቤ ይቤ በለዓም ወልደ ቤዖር ይቤ ብእሲ ራትዕ ዘይሬኢ ።
ወይሰምዕ ቃለ እግዚአብሔር ።
እሬእዮ ወአኮ ይእዜ ።
ወይከውኖ ኤዶምያስ ርስቶ ።
ወይትነሣእ እምነ ያዕቆብ ወያጠፍኦሙ ለእለ ድኅኑ እምነ ሀገር ።
ወሶበ ርእዮሙ ለዐማሌቅ መሰለ ነገሮ ወይቤ ቀዳሚሁ ለአሕዛብ ዐማሌቅ ወይጠፍእ ዘርኦሙ ።
ወሶበ ርእዮሙ ለቄኔዎን መሰለ ነገሮ ወይቤ ጽንዕት እከይከ ወለእመሂ ውስተ ኰኵሕ አንበርከ እጐሊከ ።
ወለእመሂ ኮነ ለቤዖር እጕለ ጕሕሉት አሲርየ ይጼውወከ ።
ወሶበ ርእዮ ለኦግ መሰለ ነገሮ ወይቤ ኦአ መኑ የሐዩ አመ ይገብሮ እግዚአብሔር ለዝንቱ ።
ወይወፅእ እምእደዊሆሙ ለቀጢየዎን ወየአክዩ በአሱር ወየአክዩ ዕብራውያን ወእሙንቱሰ ኅቡረ ይጠፍኡ ።
ወተንሥአ በለዓም ወሖረ ወገብአ ውስተ ቤቱ ወበላቅሂ አተወ ቤቶ ።
ወዝንቱ ውእቱ መኃድሪሆሙ ለደቂቀ እስራኤል እምዘ ወፅኡ እምግብጽ ምስለ ኀይሎሙ በእደ ሙሴ ወአሮን ።
ወጸሐፈ ሙሴ መኃድሪሆሙ አምጣነ ግዕዙ በቃለ እግዚአብሔር ወዝንቱ ውእቱ መኃድሪሆሙ ዘግዕዙ ።
ወግዕዙ እምራሜስ በቀዳሚ ወርኅ አመ ዐሡሩ ወኀሙሱ ለቀደሚ ወርኅ በሳኒታ ፋስካ ወፅኡ ደቂቀ እስራኤል በእድ ልዕልት በቅድመ ኵሉ ግብጽ ።
ወቦቱ እምነ ግብጽ እለ ቀበሩ ምውቶሙ ኵሎሙ እለ ቀተለ እግዚአብሔር ለ ኵሉ በኵረ ምድረ ግብጽ ወላዕለ አማልክቲሆሙኒ ገብረ እግዚአብሔር በቀለ ።
ወግዕዙ ደቂቀ እስራኤል እምነ ራሜሴ ወኀደሩ ውስተ ሶቆት ።
ወግዕዙ እምነ ሶቆት ወኀደሩ ውስተ ቡታን ወአሐዱ ኅብረ በድው ውእቱ ።
ወግዕዙ እምነ ቡታን ወኀደሩ ውስተ ኀበ አፉሁ ለኤሮት ዘቅድመ ቤዔልሴፎን ወኀደሩ ውስተ ቅድመ መግዶሉ ።
ወግዕዙ ቅድመ ኤሮት ወዐደዉ እንተ ማእከለ ባሕር ውስተ ገዳም ወሖሩ ሠሉሰ ዕለተ ውስተ ገዳም እሙንቱ ወኀደሩ ውስተ ምረት ።
ወግዕዙ እምነ ምረት ወበጽሑ ውስተ ኤሌም ወቦቱ ውስተ ኤሌም ዐሠርተ ወክልኤተ አንቅዕተ ማይ ወሰብዓ በቀልተ ተመርት ወኀደሩ ህየ ኀበ ማይ ።
ወግዕዙ እምነ ኤሌም ወኀደሩ ኀበ ባሕረ ኤርትራ ።
ወግዕዙ እምነ ባሕረ ኤርትራ ወኀደሩ ውስተ ገዳም ዘሲን ።
ወግዕዙ እምነ ገዳም ዘሲን ወኀደሩ ውስተ ራፋቃ ።
ወግዕዙ እምነ ራፋቃ ወኀደሩ ውስተ ኤሉስ ።
ወግዕዙ እምነ ኤሉስ ወኀደሩ ውስተ ራፊድን ወአልቦ ህየ ማየ ዘይሰቲ ሕዝብ ።
ወግዕዙ እምነ ራፊድን ወኀደሩ ውስተ ገዳም ዘሲና ።
ወግዕዙ እምነ ገዳም ዘሲና ወኀደሩ ውስተ ተዝካረ ፍትወት ።
ወግዕዙ እምነ ተዝካረ ፍትወት ወኀደሩ ውስተ አሴሮት ።
ወግዕዙ እምነ አሴሮት ወኀደሩ ውስተ ራታማ ።
ወግዕዙ እምነ ራታማ ወኀደሩ ውስተ ሬሞት ዘፋሬስ ።
ወግዕዙ እምነ ሬሞት ዘፋሬስ ወኀደሩ ውስተ ሌቦና ።
ወግዕዙ እምነ ሌቦና ወኀደሩ ውስተ ሬሶ ።
ወግዕዙ እምነ ሬሶ ወኀደሩ ውስተ መቄደት ።
ወግዕዙ እምነ መቄደት ወኀደሩ ውስተ አርሳፈር ።
ወግዕዙ እምነ አርሳፈር ወኀደሩ ውስተ ከሬዳ ።
ወግዕዙ እምነ ከሬደ ወኀደሩ ውስተ መቄዶት ።
ወግዕዙ እምነ መቄዶት ወኀደሩ ውስተ ቀጦዐት ።
ወግዕዙ እምነ ቀጦዐት ወኀደሩ ውስተ ተረት ።
ወግዕዙ እምነ ተረት ወኀደሩ ውስተ መቴቃ ።
ወግዕዙ እምነ መቴቃ ወኀደሩ ውስተ አሴምና ።
ወግዕዙ እምነ አሴምና ወኀደሩ ውስተ መሱሩት ።
ወግዕዙ እምነ መሱሩት ወኀደሩ ውስተ በንያቅን ።
ወግዕዙ እምነ በንያቅን ወኀደሩ ውስተ ደብረ ገድገ ድ ።
ወግዕዙ እምነ ደብረ ገድገ ድ ወኀደሩ ውስተ ዔጤቤት ።
ወግዕዙ እምነ ዔጤቤት ወኀደሩ ውስተ ዔብሮና ።
ወግዕዙ እምነ ዔብሮና ወኀደሩ ውስተ ጌስዮን ጋቤር ።
ወግዕዙ እምነ ጌስዮን ጋቤር ወኀደሩ ውስተ ገዳም ዘፂን ወግዕዙ እምነ ገዳም ዘፂን ወኀደሩ ውስተ ገዳም ዘፋራን ዘውእቱ ቃዴስ ።
ወግዕዙ እምነ ቃዴስ ወኀደሩ ውስተ ደብረ ሆር ዘገቦሁ ለምድረ ኤዶም ።
ወዐርገ አሮን ካህን በትእዛዘ እግዚአብሔር ።
ወሞተ በህየ አመ አርብዓ ዓም እምዘ ወፅኡ ደቂቀ እስራኤል እምግብጽ በኃምስ ወርኅ አመ ሠርቀ ወርኅ ።
ወዓመቲሁ ለአሮን መጠነ ኮነ አመ ሞተ በደብረ ሆር ምእት ዕሥራ ወሰለስቱ ዓመት ሎቱ ።
ወሰምዐ ከናናዊ ንጉሠ አራድ እንዘ ይነብር ውስተ ምድረ ከናአን አመ ይበውኡ ደቂቀ እስራኤል ።
ወግዕዙ እምነ ደብረ ሆር ወኀደሩ ውስተ ሴልሞና ።
ወግዕዙ እምነ ሴልሞና ወኀደሩ ውስተ ፊኖ ።
ወግዕዙ እምነ ፊኖ ወኀደሩ ውስተ ኦቦት ።
ወግዕዙ እምነ ኦቦት ወኀደሩ ውስተ ጋይ ውስተ ማዕዶተ ደወሎሙ ለሞአብ ።
ወግዕዙ እምነ ጋይ ወኀደሩ ውስተ ዴቦን ዘጋድ ።
ወግዕዙ እምነ ዴቦን ዘጋድ ወኀደሩ ውስተ ጌልሞን ዘዴብላቴም ።
ወግዕዙ እምነ ጌልሞን ዘዴብላቴም ወኀደሩ ውስተ አድባረ አበርም ዘአንጻረ ናበው ።
ወግዕዙ እምነ አድባረ አበርም ወኀደሩ ውስተ ዐረቢሃ ለሞአብ ኀበ ዮርዳንስ መንገለ ኢየሪኮ ።
ወኀደሩ መንገለ ዮርዳንስ ማእከለ አሲሞት እስከ አቤልሰጢም ዘመንገለ ዐረቢሃ ለሞአብ ።
ወነበቦ እግዚአብሔር ለሙሴ በዐረቢሃ ለሞአብ በኀበ ዮርዳንስ ዘመንገለ ኢየሪኮ ወይቤሎ ።
ንግሮሙ ለደቂቀ እስራኤል ወበሎሙ ናሁ ተዐድዉ አንትሙ ዮርዳንስ ውስተ ምድረ ከናኤን ።
ወአጥፍእዎሙ ለኵሎሙ እለ ይነብሩ ውስተ ይእቲ ምድር ።
ቅድመ ገጽክሙ ወደምስሱ ግብሮሙ ወኵሎ አማልክቲሆሙ አጥፍኡ ወኵሎ አምሳሊሆሙ አሰስሉ ።
ወደምስስዎሙ ለእለ ይነብሩ ውስተ ይእቲ ምድር ወንበሩ ውስቴታ እስመ ለክሙ ወሀብኩክሙ ምድሮሙ መክፈልተክሙ ።
ወትወርስዋ ለይእቲ ምድር ወተከፈልዋ በበ ነገድክሙ ለእለ ይበዝኁ አብዝኁ ሎሙ መክፈልቶሙ ወለእለ ይውሕዱ አውሕዱ ሎሙ መክፈልቶሙ ።
ወለለ ዘበጽሖ በስሙ ይኩኖ ሎቱ ህየ በበነገድክሙ ወበበ አብያተ አበዊክሙ ተካፈልዋ ።
ወለእመሰ ኢያጥፋእክምዎሙ ለእለ ይነብሩ ውስተ ይእቲ ምድር እምቅድመ ገጽክሙ ይከውኑክሙ እለ አትረፍክሙ አሥዋከ ለአዕይንቲክሙ ወአሜከላ ለገበዋቲክሙ ።
ወይፃረሩክሙ በውስተ ምድር እንተ ውስቴታ ትነብሩ አንትሙ ።
ወዝክቱ ዘሐለይኩ ከመ እግበር ላዕሌሆሙ እገብር ላዕሌክሙ ።
ወበሳብዕ ወርኅ አመ ሠርቀ ወርኅ ቅድስተ ትሰመይ ለክሙ ይእቲ ዕለት ኵሎ ግብረ ማሕረስ ኢትግበሩ ባቲ ወዕለተ ትእምርት ትኩንክሙ ።
ወትገብሩ መሣውዐ ለመዐዛ ሠናይ ለእግዚአብሔር ሶረ አሐደ እምውስተ አልህምት ወበግዐ አሐደ ወማሕስአ አባግዕ ሰብዐተ ንጹሓነ ዘዘዓመት ።
ወመሥዋዕቶሙ ስንዳሌ ዘግቡር በቅብእ ሠለስቱ ዓሥራት ለአሐዱ ላህም ወክልኤቱ ዓሥራት ለአሐዱ በግዕ ።
ወዓሥራት ዓሥራት ለአሐዱ ማሕስአ በግዕ ወከማሁ ለሰብዐቲሆሙ ማሕስአ አባግዕ ።
ወሐርጌ አሐዱ እምውስተ አጣሊ በእንተ ኀጢአት በዘ ቦቱ ያስተሰርዩ ለክሙ ።
ዘእንበለ መሥዋዕት ዘበበ ሠርቀ ወርኅ ወመሥዋዕቶሙኒ ወሞጻሕቶሙኒ ወመሥዋዕትኒ ዘዘልፍ ወመሥዋዕቶሙኒ ወሞጻሕቶሙኒ ዘከመ ሕጎሙ ለመዐዛ ሠናይ ለእግዚአብሔር ።
ወአመ ዐሡሩ ለሠርቀ ውእቱ ወርኅ ቅድስተ ትሰመይ ለክሙ ወአሕምምዋ ለነፍስክሙ ወኵሎ ግብረ ማሕረስ ኢትግበሩ ።
ወታበውኡ መሥዋዕተ ለመዐዛ ሠናይ ሶረ አሐደ እምውስተ አልህምት ወበግዐ አሐደ ወመሓስአ አባግዕ ሰብዐተ ንጹሓነ ዘዘ ዓመት ይኩንክሙ ።
ወመሥዋዕቶሙ ስንዳሌ ዘግቡር በቅብእ ወሠለስቱ ዓሥራት ለአሐዱ ላህም ወክልኤቱ ዓሥራት ለአሐዱ በግዕ ።
ወዓሥራት ዓሥራት ለአሐዱ ማሕስአ በግዕ ወከማሁ ለሰብዐቲሆሙ መሓስአ አባግዕ ።
ወሐርጌ አሐዱ እምውስተ አጣሊ በዘ ቦቱ ያስተሰርዩ ለክሙ በእንተ ኀጢአት ዘእንበለ ዘበእንተ ኀጢአት ዘአስተስርዮ ወመሥዋዕት ዘዘልፍ ወመሥዋዕቶሙኒ ወሞጻሕቶሙኒ በከመ ሕጎሙ ለመዐዛ ሠናይ ።
ወአመ ዐሡሩ ወኀሙሱ ለሠርቀ ውእቱ ወርኅ ሳብዕ ቅድስተ ትሰመይ ለክሙ ኵሎ ግብረ ማሕረስ ኢትግበሩ ወግበሩ በዓለ ለእግዚአብሔር ባቲ ሰቡዐ መዋዕለ ።
ወአብኡ መሥዋዕተ ቍርባን ለመዐዛ ሠናይ ለእግዚአብሔር አመ ዕለት ቀዳሚት አስዋረ ሠለስተ እምውስተ አልህምት ወዐሠርተ አልህምተ ወክልኤተ አባግዐ ወዐሠርተ ወአርባዕተ መሓስአ አባግዕ ዘዘ ዓመት ንጹሓነ ይኩኑ ።
ወመሥዋዕቶሙ ሠለስቱ ዓሥራት ለለ ላህም ስንዳሌ ዘግቡር በቅብእ ወከማሁ ለዐሠርቲሆሙ ወሠለስቲሆሙ ወክልኤቱ ዓሥራት ለአሐዱ በግዕ ወከማሁ ለክልኤሆሙ አባግዕ ።
ዐሥራት ዓሥራት ለአሐዱ ማሕስአ በግዕ ወከማሁ ለዐሠርቲሆሙ ወአርባዕቲሆሙ ማሕስአ አባግዕ ።
ወሐርጌ አሐዱ እምውስተ አጣሊ በእንተ ኀጢአት ዘእንበለ መሥዋዕተ ዘልፍ ወሞጻሕቶሙ ወመሥዋዕቶሙ ።
ወበሳኒታ ዕለት አሠርቱ ወክልኤቱ አስዋር ወክልኤቱ አባግዕ ወአሠርቱ ወአርባዕቱ መሓስአ አባግዕ ንጹሓን ዘዘዓመት ።
ወመሥዋዕቶሙ ወሞጻሕቶሙ ለአልህምትኒ ወለአባግዕኒ ወለመሓስአ አባግዕ በኍለቊሆሙ በከመ ሕጎሙ ።
ወሐርጌ አሐዱ እምውስተ አጣሊ በእንተ ኀጢአት ዘእንበለ መሥዋዕተ ዘልፍ ወመሥዋዕቶሙ ወሞጻሕቶሙ ።
ወበሣልስት ዕለት አስዋር አሠርቱ ወአሐዱ ወበግዕ ክልኤቱ ወመሐስአ አባግዕ አሠርቱ ወአርባዕቱ ንጹሓን ዘዘዓመት ።
ወመሥዋዕቶሙ ወሞጻሕቶሙ ለአልህምትኒ ወለአባግዕኒ ወለመሓስአ አባግዕ በበ ኍለቊሆሙ በከመ ሕጎሙ ።
ወሐርጌ አሐዱ እምውስተ አጣሊ በእንተ ኀጢአት ዘእንበለ መሥዋዕተ ዘልፍ ወመሥዋዕቶሙ ወሞጻሕቶሙ ።
ወበራብዕት ዕለት አስዋር አሠርቱ ወክልኤቱ አባግዕ ወአሠርቱ ወአርባዕቱ መሓስአ አባግዕ ንጹሓን ዘዘ ዓመት ።
ወመሥዋዕቶሙ ወሞጻሕቶሙ ለአልህምትኒ ወለአባግዕኒ ወለመሓስአ አባግዕ በበ ኍለቊሆሙ በከመ ሕጎሙ ።
ወሐርጌ አሐዱ እም ውስተ አጣሊ በእንተ ኀጢአት ዘእንበለ መሥዋዕተ ዘልፍ ወመሥዋዕቶሙ ወሞጻሕቶሙ ።
ወበኃምስት ዕለት አስዋር ተሰዓቱ ወክልኤቱ አባግዕ ወአሠርቱ ወአርባዕቱ መሐስአ አባግዕ ንጹሓን ዘዘ ዓመት ።
ወመሥዋዕቶሙ ወሞጻሕቶሙ ለአልህምትኒ ወለአባግዕኒ ወለመሐስአ አባግዕ በከመ ኍለቊሆሙ በከመ ሕጎሙ ።
ወበሳድስት ዕለት አስዋር ሰመንቱ ወክልኤቱ አባግዕ ወአሠርቱ ወአርባዕቱ መሐስአ አባግዕ ንጹሓን ዘዘ ዓመት ።
ወመሥዋዕቶሙ ወሞጻሕቶሙ ለአልህምትኒ ወለአባግዕኒ ወለመሓስአ አባግዕ በበ ኍለቊሆሙ ወበከመ ሕጎሙ ።
ወበሳብዕት ዕለት አልህምት ስብዓቱ ወአባግዕ ክልኤቱ ወዓሠርቱ ወአርባዕቱ መሓስአ አባግዕ ዘዘ ዓመት ንጹሓን ።
ወመሥዋዕቶሙኒ ወሞጻሕቶሙኒ ለአልህምትኒ ወለአባግዕኒ ወለመሓስአ አባግዕ በበ ኍለቊሆሙ ወበከመ ሕጎሙ ።
ወበሳምንት ዕለት ዕለተ ተሐውሶ ይእቲ ለክሙ ኵሎ ግብረ ማሕረስ ኢትግበሩ ባቲ ።
ወአብኡ መሥዋዕተ ቍርባን ለመዐዛ ሠናይ ለእግዚአብሔር ላህመ አሐደ ወበግዐ አሐደ ለመሥዋዕት ወመሖስአ አባግዕ ዘዘ ዓመት ንጹሓነ ሰብዐተ ።
ወመሥዋዕቶሙ ወሞጻሕቶሙ ለአልህምትኒ ወለአባግዕኒ ወለመሐስአ አባግዕ በበ ኍለቊሆሙ ወበከመ ሕጎሙ ።
ወሐርጌ አሐደ እምውስተ አጣሊ በእንተ ኀጢአት ዘእንበለ መሥዋዕተ ዘልፍ ወመሥዋዕቶሙ ወሞጻሕቶሙ ።
ወከመዝ ግበሩ ዘንተ ለእግዚአብሔር በበዓላቲክሙ ወዘበፈቃድክሙኒ ወቍርባንክሙኒ ወመሥዋዕትክሙኒ ወሞጻሕትክሙኒ ወዘመድኀኒትክሙ ።
ወኮነ በዕለት እንተ ፈጸመ ሙሴ ተኪሎታ ለደብተራ ወቀብአ ወቀደሳ ወለኵሉ ንዋያ ወምሥዋዕኒ ወኵሉ ንዋዩ ወቀብኦሙ ወቀደሶሙ ።
ወአምጽኡ መላእክተ እስራኤል ዐሠርቱ ወክልኤቱ መላእክት ዘዘ አብያተ አበዊሆሙ እሉ ውእቶሙ መላእክተ ነገዶሙ እለ ተሠይሙ ዲበ ምስፍናሆሙ ።
ወአምጽኡ ቍርባኖሙ ቅድመ እግዚአብሔር ስድስቱ ሰረገላት ሠናያን ወዐሠርቱ ወክልኤቱ አልህምት ለለአሐዱ ሰረገላ ።
በበክልኤቱ አልህምቱ ዘሰረገላት እምነ ክልኤቱ ክልኤቱ መላእክት ወሶር እምኀበ አሐዱ አሐዱ ወአምጽኡ ቅድመ ደብተራ ።
ንሣእ እምኔሆሙ ወይኩን ዘይትቀነይ ለምግባረ ደብተራ ዘመርጡል ወሀቦሙ ለሌዋውያን ለለአሐዱ እምኔሆሙ በከመ ምግባሮሙ ።
ወነሥአ ሙሴ ውእተ ሰረገላ ወአልህምቶኒ ወወሀቦሙ ለሌዋውያን ።
ክልኤቱ ሰረገላተ ወአርባዕቱ አልህምተ ወሀቦሙ ለደቂቀ ጌድሶን በአምጣነ ምግባሮሙ ።
ወአርባዕቱ ሰረገላተ ወሰመንቱ አልህምተ ወሀቦሙ ለደቂቀ ሜራሪ በአምጣነ ምግባሮሙ ወላዕለ ይታመር ወልደ አሮን ካህን እሙንቱ ።
ወለደቂቀ ቃዓትሰ ኢወሀቦሙ እስመ ግብረ ቅድሳት ሕቢቶሙ ወበመትከፍቶሙ ይጸውርዎ ።
ወአምጽኡ መላእክት ለመድቅሐ ምሥዋዕ በዕለት እንተ ባቲ ቀብአ አምጽኡ መላእክት ቍርባኖሙ ቅድመ ምሥዋዕ ።
ወይቤሎ እግዚአብሔር ለሙሴ አሐዱ አሐዱ መልአክ ለለ ዕለቱ ያብእ ቍርባኖ መልአክ በበ ዕለቶሙ ለመድቅሐ ምሥዋዕ ።
ወዘያበውእ በቀዳሚት ዕለት ቍርባኖ ነአሶን ወልደ አሚናዳብ መልአኮሙ ለነገደ ይሁዳ ።
ወአብአ ቍርባኖ መጽብሕ ዘብሩር አሐዱ ዘምእተ ወሠላሳ ሐሳቡ ወአሐዱ ፍያል ዘብሩር ዘሰብዓ በሰቅሎን ውእቱ በሰቅል ዘቅዱስ ወክልኤሆሙ ምሉአን ስንዳሌ ዘግቡር በቅብእ ለመሥዋዕት ።
ወጻሕል አሐዱ ዘዐሥሩ ወርቁ ወምሉእ ዕጣነ ።
ላህም አሐዱ እምውስተ አልህምት ወበግዕ አሐዱ ወማሕስአ በግዕ አሐዱ ዘዓመት ለመሥዋዕት ።
ወሐርጌ እምውስተ አጣሊ አሐዱ በእንተ ኀጢአት ።
ወለመሥዋዕተ መድኀኒት ክልኤ ዕጐልት ወኀምስቱ አባግዕ ወኀምስቱ አጣሊ ወሐምስቱ አባግዕ አንስት ዘዘ ዓመት ዝንቱ ውእቱ ቍርባኑ ለነአሶን ወልደ አሚናዳብ ።
ወበሳኒት ዕለት አብአ ናተናኤል ወልደ ሶገር መልአኮሙ ለነገደ ይስካር ።
ወአብአ ቍርባኖ መጽብኅ ዘብሩር አሐዱ ዘምእት ወሠላሳ ሐሳቡ ወፍያል ዘብሩር አሐዱ ዘሰብዓ በሰቅሎን በሰቅል ዘቅዱስ ወክልኤሆሙ ምሉአን ስንዳሌ ዘግቡር በቅብእ ለመሥዋዕት ።
ወጻሕል አሐዱ ዘዓሠርቱ ወርቁ ወምሉእ ዕጣነ ።
ወላህም አሐዱ እም ውስተ አልህምት ወበግዕ አሐዱ ወማሕስአ በግዕ አሐዱ ዘዓመት ለመሥዋዕት ።
ወሐርጌ እምውስተ አጣሊ አሐዱ በእንተ ኀጢአት ።
ወለመሥዋዕተ መድኀኒት ክልኤቱ እጐልት ወሐምስቱ አባግዕ ወሐምስቱ አጣሊ ወሐምስቱ አባግዕ አንስት ዘዘ ዓመት ዝንቱ ውእቱ ቍርባኑ ለናትናኤል ወልደ ሶገር ።
ወበሣልስት ዕለት አብአ መልአኮሙ ለደቂቀ ዛቡሎን ኤልያብ ወልደ ኬሎን ቍርባኖ ።
መጽብኅ አሐዱ ዘብሩር ዘምእት ወሠላሳሐሳቡ ወፍያል አሐዱ ዘብሩር ዘሰብዓ በሰቅሎን በሰቅል ዘቅዱስ ወክልኤሆሙ ምሉአን ስንዳሌ ዘግቡር በቅብእ ለመሥዋዕት ።
ወላህም አሐዱ እምውስተ አልህምት ወበግዕ አሐዱ ወማሕስአ በግዕ አሐዱ ዘዓመት ለመሥዋዕት ።
ወሐርጌ አሐዱ እም ውስተ አጣሊ በእንተ ኀጢአት ።
ወለመሥዋዕተ መድኀኒት ክልኤቱ እጐልት ወሐምስቱ አባግዕ ወሐምስቱ አጣሊ ወሐምስቱ አባግዕ አንስት ዘዘ ዓመት ዝንቱ ውእቱ ቍርባኑ ለኤልያብ ወልደ ኬሎን ።
ወበራብዕት ዕለት አብአ መልአኮሙ ለደቂቀ ሮቤል ኤሊሱር ወልደ ሴድዩር ቍርባኖ ።
መጽብሕ ዘብሩር አሐዱ ዘምእት ወሠላሳሐሳቡ ወፍያል ዘብሩር አሐዱ ዘሰብዓ በሰቅሎን በሰቅል ዘቅዱስ ወክልኤሆሙ ምሉአን ስንዳሌ ዘግቡር በቅብእ ለመሥዋዕት ።
ወላህም አሐዱ እምውስተ አልህምት ወበግዕ አሐዱ ወማሕስአ በግዕ አሐዱ ዘዓመት ለመሥዋዕት ።
ወሐርጌ አሐዱ እምውስተ አጣሊ በእንተ ኀጢአት ።
ወለመሥዋዕተ መድኀኒት ክልኤቱ እጐልት ወሐምስቱ አባግዕ ወሐምስቱ አጣሊ ወሐምስቱ አባግዕ አንስት ዘዘ ዓመት ዝንቱ ውእቱ ቍርባኑ ለኤሊሱር ወልደ ሴድዩር ።
ወበኃምስት ዕለት አብአ መልአኮሙ ለደቂቀ ስምዖን ሰላሚዬል ወልደ ሱሪስዴ ቍርባኖ ።
መጽብኅ ዘብሩር አሐዱ ዘምእት ወሠላሳ ሐሳቡ ወፍያል ዘብሩር አሐዱ ዘሰብዓ በሰቅሎን በሰቅል ዘቅዱስ ወክልኤሆሙ ምሉአን ስንዳሌ ዘግቡር በቅብእ ለመሥዋዕት ።
ወላህም አሐዱ እምውስተ አልህምት ወበግዕ አሐዱ ወማሕሥአ በግዕ አሐዱ ዘዓመት ለመሥዋዕት ።
ወለመሥዋዕተ መድኀኒት ክልኤቱ እጐልት ወሐምስቱ አባግዕ ወሐምስቱ አጣሊ ወሐምስቱ አባግዕ አንስት ዘዘ ዓመት ዝንቱ ውእቱ ቍርባኑ ለሰላሚዬል ወልደ ሱሪስዴ ።
ወበሳድስት ዕለት አብአ መልአኮሙ ለደቂቀ ጋድ ኤሊሳፍ ወልደ ራጕኤል ቍርባኖ ።
መጽብሕ አሐዱ ዘብሩር ዘሐሳቡ ምእት ወሠላሳወፍያል አሐዱ ዘብሩር ዘሰብዓ በሰቅሎን በሰቅል ዘቅዱስ ወክልኤሆሙ ምሉአን ስንዳሌ ዘግቡር በቅብእ ለመሥዋዕት ።
ወሐርጌ እምውስተ አጣሊ አሐዱበእንተ ኀጢአት ።
ወለመሥዋዕተ መድኀኒትኒ ክልኤቱ እጐልት ወሐምስቱ አባግዕ ወሐምስቱ አጣሊ ወሐምስቱ አባግዕ አንስት ዘዘ ዓመት ዝንቱ ውእቱ ቍርባኑ ለኤሊሳፍ ወልደ ራጕኤል ።
ወበሳብዕት ዕለት አብአ መልአኮሙ ለደቂቀ ኤፍሬም ኤሊሳማ ወልደ ኤሚዩድ ቍርባኖ ።
መጽብሕ አሐዱ ዘብሩር ዘምእት ወሠላሳሐሳቡ ወፍያል አሐዱ ዘብሩር ዘሰብዓ በሰቅሎን በሰቅል ዘቅዱስ ወክልኤሆሙ ምሉአን ስንዳሌ ዘግቡር በቅብእ ለመሥዋዕት ።
ወለመሥዋዕተ መድኀኒት ክልኤ እጐልት ወሐምስቱ አባግዕ ወሐምስቱ አጣሊ ወሐምስቱ አባግዕ አንስት ዘዘ ዓመት ዝንቱ ውእቱ ቍርባኑ ለኤሊሰማ ወልደ ኤምዩድ ።
ወበሳምንት ዕለት አብአ መልአኮሙ ለደቂቀ መናሴ ገማሊዬል ወልደ ፈዳሱር ቍርባኖ ።
ወላህም አሐዱ እም ውስተ አልህምት ወበግዕ አሐዱ ወማሕስእ አሐዱ ዘበግዕ ዘዓመት ለመሥዋዕት ።
ወለመሥዋዕተ መድኀኒት ክልኤቱ እጐልት ወሐምስቱ አባግዕ ወሐምስቱ አጣሊ ወሐምስቱ አባግዕ አንስት ዘዘ ዓመት ዝንቱ ውእቱ ቍርባኑ ለገማልዬል ወልደ ፈዳሱር ።
ወበታስዕት ዕለት አብአ መልአኮሙ ለደቂቀ ብንያሚ አቢዳን ወልደ ጋድዮን ቍርባኖ ።
ወለመሥዋዕተ መድኀኒት ክልኤቱ እጐልት ወሐምስቱ አባግዕ ወሐምስቱ አጣሊ ወሐምስቱ አባግዕ አንስት ዘዘ ዓመት ዝንቱ ውእቱ ቍርባኑ ለአቢዳን ወልደ ጋድዮን ።
ወበዓሥርት ዕለት አብአ መልአኮሙ ለደቂቀ ዳን አኪየዜር ወልደ አሚስዴ ቍርባኖ ።
ወለመሥዋዕተ መድኀኒት ክልኤቱ እጐልት ወሐምስቱ አባግዕ ወሐምስቱ አጣሊ ወሐምስቱ አባግዕ አንስት ዘዘዓመት ዝንቱ ውእቱ ቍርባኑ ለአኪየዜር ወልደ አሚስዴ ።
ወአመ ዐሡር ወአሚር አብአ መልአኮሙ ለደቂቀ አሴር ፋጌሔል ወልደ ኤክራን ቍርባኖ ።
ወለመሥዋዕተ መድኀኒት ክልኤ እጐልት ወሐምስቱ አባግዕ ወሐምስቱ አጣሊ ወሐምስቱ አባግዕ አንስት ዘዘ ዓመት ዝንቱ ውእቱ ቍርባኑ ለፋጌሔል ወልደ ኤክራን ።
ወአመ ዐሡሩ ወሰኑይ አብአ መልአኮሙ ለደቂቀ ንፍታሌም አኪሬ ወልደ ኤናን ቍርባኖ ።
ወላህም አሐዱ እም ውስተ አልህምት ወበግዕ አሐዱ ወማሕስአ በግዕ አሐዱ ዘዓመት ለመሥዋዕት ።
ወሐርጌ አሐዱ እም ውስተ አጣሊ በእንተ ኀጢአት ።
ወለመሥዋዕተ መድኀኒት ክልኤቱ እጐልት ወሐምስቱ አባግዕ ወሐምስቱ አጣሊ ወሐምስቱ አባግዕ አንስት ዘዘ ዓመት ዝንቱ ውእቱ ቍርባኑ ለአኪሬ ወልደ ኤናን ።
ከመዝ ውእቱ መድቅሐ ምሥዋዕ ዘአመ ቀብኦ ዘእምኀበ መላእክቲሆሙ ለደቂቀ እስራኤል ።
መጽብሕ ዐሠርቱ ወክልኤቱ ዘብሩር ወፍያል ዘብሩር አሠርቱ ወክልኤቱ ወጻኅል ዘወርቅ አሠርቱ ወክልኤቱ ።
ወለለ አሐዱ መጽብኅ ምእት ወሠላሳበሰቅሎን ወሰብዓ በሰቅሎን ለለአሐዱ ፍያል ወኵሉ ብሩሩ ለውእቱ ንዋይ ዕሥራ ምእት ወአርባዕቱ ምእት ሰቅል በሰቅሎ ዘቅዱስ ።
ወዐሠርቱ ወክልኤቱ አጽሕልት ዘወርቅ እለ ምሉአን ዕጣነ ወኵሉ ወርቆሙ ለውእቶሙ አጽሕልት ምእት ወዕሥራ ወርቆሙ ።
ወኵሉ አልህምት ዘመሥዋዕት አሠርቱ ወክልኤቱ አልህምት ወአባግዕ አሠርቱ ወክልኤቱ ወማሕስአ አባግዕ አሠርቱ ወክልኤቱ ዘዘ ዓመት ለመሥዋዕትኒ ወለሞጻሕትኒ ።
ወአሠርቱ ወክልኤቱ ሐራጊት እምውስተ አጣሊ በእንተ ኀጢአት ።
ወለመሥዋዕተ መድኀኒት ዕሥራ ወአርባዕቱ እጐልት ወአባግዕ ስሳ ወአጣሊ ስሳ ወአባግዕ አንስት ዘዘ ዓመት ።
ንጹሓት ስሳ ከመዝ ውእቱ መድቅሐ ምሥዋዕ እምድኅረ ፈጸመ እደዊሁ ወእምድኅረ ቀብአ ።
ወሶበ ይበውእ ሙሴ ውስተ ደብተራ ዘመርጡል ከመ ይትናገሮ ወሰምዐ ቃለ እግዚአብሔር እንዘ ይትናገሮ ።
እምነ መልዕልተ ምሥሃል ዘዲበ ታቦት ዘመርጡል እምነ ማእከለ ክልኤቱ ኪሩብ ወይትናገር ምስሌሁ ።
ዝንቱ ትእዛዙ ለኵሉ ሕግ ዘአዘዘ እግዚአብሔር ወይቤ ንግሮሙ ለደቂቀ እስራኤል ወበሎሙ ።
ያምጽኡ ለከ አሐተ እጐልተ ቀያሐ ንጽሕተ እንተ አልባቲ ላዕሌሃ ነውረ ወእንተ ኢተወድየ ላዕሌሃ አርዑት ።
ወትሁቦ ለእልዓዛር ካህን ወይወስድዋ አፍአ እምትዕይንት ውስተ መካን ንጹሕ ወይጠብሕዋ በቅድሜሁ ።
ወይነሥእ እልዓዛር እምውስተ ደማ ወይነዝኅ ቅድመ ገጻ ለደብተራ መርጡል እምነ ደማ ስብዕ ።
ወያውዕይዋ በቅድሜሁ ወማእሳኒ ወሥጋሃኒ ወደማሂ ምስለ ካዕሴሃ ወያውዕይዎ ።
ወይነሥእ ካህን ዕፀ አርዘ ወቈጽለ ህሦጱ ወለየ ወይወድይዎ ውስተ ማእከለ እሳታ ለይእቲ እጐልት ።
ወየኀፅብ አልባሲሁ ካህን ወይትኀፀብ ሥጋሁ በማይ ወእምድኅረ ዝንቱ ይበውእ ውስተ ትዕይንት ወርኩስ ውእቱ ካህን እስከ ሰርክ ።
ወዘአውዐያሂ የኀፅብ አልባሲሁ ወይትኀፀብ ሥጋሁ ወርኩስ ውእቱ እስከ ሰርክ ።
ወያስተጋብኦ ብእሲ ንጹሕ ለሐመዳ ወይክዕዎ አፍአ እምትዕይንት ውስተ መካን ንጹሕ ወይከውን ለተዐቅቦ ለትዕይንቶሙ ።
ለደቂቀ እስራኤል ለማየ መንዝኅ የዐቅብዎ እስመ ቦቱ ያነጽሑ ።
ወዝክቱ ዘያስተጋብእ ሐመዳ ለይእቲ እጐልት የኀፅብ አልባሲሁ ወርኩስ ውእቱ እስከ ሰርክ ።
ወይኩኖሙ ለደቂቀ እስራኤል ወለግዩራን ለእለ ሀለዉ ውስቴትክሙ ማእከሌክሙ ሕግ ዘለዓለም ።
ወዘገሰሰ በድነ ዘኵሉ ነፍሰ ሰብእ ርኩስ ውእቱ ሰቡዐ ዕለተ ።
ወከመዝ ያነጽሕ ርእሶ በሣልስት ዕለት ወበሳብዕት ዕለት ወይከውን ንጹሐ ወለእመሰ ኢያንጽሐ ርእሶ በሣልስትኒ ዕለት ወበሳብዕትኒ ዕለት ኢይነጽሕ ።
ኵሉ ዘገሰሰ በድነ ዘኵሉ ነፍሰ እጓለ እመ ሕያው ዘሞተ ወኢያንጽሐ ርእሶ አርኰሰ ደብተራሁ ለእግዚአብሔር ለትትቀጥቀጥ ይእቲ ነፍስ እምነ እስራኤል ።
እስመ ኢያንዝኀ ላዕሌሁ ማየ መንዝኅ ርኩስ ውእቱ ወዓዲሁ ርኵሱ ሀለወ ላዕሌሁ ።
ወከመዝ ሕጉ ለሰብእ ለእመቦ ዘሞተ በውስተ ቤት ኵሉ ዘቦአ ውስተ ውእቱ ቤት ወኵሉ ዘሀለወ ውስተ ቤት ርኩስ ውእቱ ሰቡዐ መዋዕለ ።
ወኵሉ ንዋይ ክሡት ወዘኢኮነ እሱረ ማእሰር ላዕሌሁ ርኩስ ውእቱ ።
ወኵሉ ዘገሰሰ በውስተ ምድር እመኒ ቅቱለ ወእመኒ በድን አው ዐጽመ ሰብእ አው መቃብር ርኩስ ውእቱ ሰቡዐ መዋዕለ ።
ወያመጽኡ ሎቱ ለዝክቱ ርኩስ እምውስተ ሐመዳ ለእንታክቲ እንተ አውዐዩ ለአንጽሖ ወይሰውጡ ውስቴቱ ማየ ጥዑም በውስተ ግምዔ ።
ወያመጽኡ ቈጽለ ህሶጱ ወይጠምዖ ብእሲ ንጹሕ ውስተ ውእቱ ማይ ።
ወይነዝኅ ላዕለ ውእቱ ቤት ወላዕለ ንዋዩ ወላዕለ ኵሉ ነፍስ ዘሀለወ ህየ ወዲበ ዘገሰሰ ዐጽመ ሰብእ ወእመኒ ቅቱለ ወእመኒ በድን ወእመኒ መቃብር ።
ወይነዝኆ ዘንጹሕ ለርኩስ በሣልስት ዕለት ወበሳብዕት ዕለት ወይነጽሕ በሳብዕት ዕለት ።
ወየኀፅብ አልባሲሁ ወይትኅፀብ ሥጋሁ በማይ ወርኩስ ውእቱ እስከ ሰርክ ።
ወብእሲ ዘረኵሰ ወኢያንጽሐ ርእሶ ለትሠሮ ይእቲ ነፍስ እምነ ማእከለ ትዕይንት እስመ አርኰሰት ቅድሳቲሁ ለእግዚአብሔር ።
እስመ ማየ መንዝኅ ኢተነዝኀ ላዕሌሁ ርኩስ ውእቱ ።
ወይኩንክሙ ሕግ ዘለዓለም ወዘይነዝኅ ማየ መንዝኅ የኀፅብ አልባሲሁ ወዘገሰሶ ለማየ መንዝኅ ርኩስ ውእቱ እስከ ሰርክ ።
ወኵሉ ዘገሰሶ ለርኩስ ይረኵስ ወነፍስ እንተ ገሰሰቶ ርኵስት ይእቲ እስከ ሰርክ ።
ወይቤሎ በለዓም ለባላቅ ንድቅ ሊተ ዝየ ሰብዐተ ምሥዋዓተ ወአስተዳሉ ሊተ ዝየ ሰብዐተ አልህምተ ወሰብዐተ አባግዐ ።
ወገብረ ባላቅ በከመ ይቤሎ በለዓም ወአዕረገ ላህመ ወበግዐ ውስተ ምሥዋዕ ።
ወይቤሎ በለዓም ለባላቅ ቁም ኀበ መሥዋዕትከ ወአሐውር እመ ያስተርእየኒ እግዚአብሔር ቅድሜየ ወቃል ዘአስተርአየኒ አየድዐከ ወቆመ በላቅ ኀበ መሥዋዕቱ ።
ወበለዓምሰ ሖረ ይሰአሎ ለእግዚአብሔር ወሖረ ርቱዐ ወአስተርአዮ እግዚአብሔር ለበለዓም ወይቤሎ በለዓም ለእግዚአብሔር አስተዳለውኩ ስብዓቱ አልህምተ ወአዕረጉ ላህመ ወበግዐ ውስተ ምሥዋዕ ።
ወወደየ እግዚአብሔር ቃለ ውስተ አፉሁ ለበለዓም ወይቤሎ ግባእ ኀበ ባላቅ ወከመዝ በል ።
ወገብአ ኀቤሁ ወረከቦ ይቀውም ኀበ መሥዋዕቱ ወኵሎሙ መላእክተ ሞአብ ምስሌሁ ወመጽአ መንፈሰ እግዚአብሔር ላዕሌሁ ።
ወመሰለ ነገሮ ወይቤ እምነ ሜስጶጦምያ ጸውዐኒ በላቅ ንጉሠ ሞአብ እምደወለ ጽባሕ እንዘ ይብል ነዐ ርግሞ ሊተ ለያዕቆብ ወነዐ ፀአሎ ሊተ ለእስራኤል ።
ወምንተ እፄእል ዘእግዚአብሔር ኢፀአለ ወምንተ እረግም ዘእግዚአብሔር ኢረገመ ።
እስመ እምአርእስተ አድባር እሬእዮ ወእምነ አውግር እሌብዎ ናሁ ሕዝብ ዘባሕቲቱ የኀድር ወኢይትኌለቍ ውስተ አሕዛብ ።
መኑ የአምሮ ለዘርአ ያዕቆብ ወመኑ ይኌልቆ ለሕዝበ እስራኤል ወትሙት ነፍስየ ምስለ ነፍሶሙ ለጻድቃን ወይኩን ዘርእየ ከመ ዘርኦሙ ለእሉ ።
ወይቤሎ ባላቅ ለበለዓም ለምንት ረሰይከኒ ከመ ትርግም ሊተ ፀርየ ጸዋዕኩከ ወናሁ ባርኮ ባረከ ።
ወይቤሎ በለዓም ለባላቅ አኮኑ ኵሎ ዘወደየ እግዚአብሔር ውስተ አፉየ ኪያሁ እትዓቀብ ለነቢብ ።
ወይቤሎ ባላቅ ነዐ ዓዲ ምስሌየ ካልአ መካነ ኀበ ኢትሬእዮሙ በህየ እንበለ አሐደ ኅብረ ዘትሬኢ እምኔሆሙ ወኵሎሙሰ ኢትሬኢ ወርግሞሙ ሊተ በህየ ።
ወነሥኦ ወአዖዶ ውስተ ገዳም ውስተ ርእሰ ዘውቁር ወነደቀ ስብዓቱ ምሥዋዓተ ወአዕረገ ላህመ ወበግዐ ውስተ ምሥዋዕ ።
ወይቤሎ በለዓም ለባላቅ ቁም ኀበ መሥዋዕትከ ወአንሰ አሐውር እሰአሎ ለእግዚአብሔር ።
ወተራከቦ እግዚአብሔር ለበለዓም ወወደየ ቃለ ውስተ አፉሁ ወይቤሎ ግባእ ኀበ በላቅ ወከመዝ በል ።
ወገብአ ኀቤሁ ወረከቦ ይቀውም ኀበ መሥዋዕቱ ወኵሉ መላእክተ ሞአብ ምስሌሁ ወይቤሎ ባለቅ ምንተ ይቤ እግዚአብሔር ።
ወመሰለ ነገሮ ወይቤ ተንሥእ ባላቅ ወስማዕ ወአጽምእ ባላቅ ስምዐ ዘወልደ ሴፎር ።
አኮ ከመ ሰብእ ዘይትዬዋህ እግዚአብሔር ወአኮ ከመ እጓለ እመ ሕያው ዘይትሜአክ አንተሰ ትቤ ኢይገብር ወይነብብኑ ወኢያበጽሕ ።
ናሁ ለባርኮ መጻእኩ እባርክ ወኢይትመየጥ ።
አልቦቱ ጻማ ውስተ ያዕቆብ ወኢያስተርኢ ሕማም ላዕለ እስራኤል እግዚአብሔር አምላኩ ምስሌሁ ወክብረ መላእክት ሎቱ ።
እግዚአብሔር ዘአውጽኦ እምነ ብሔረ ግብጽ ከመ ክብረ ዘአሐዱ ቀርኑ ።
እስመ አልቦቱ ሰገለ ውስተ ያዕቆብ ወአልቦቱ መቅሰመ ውስተ እስራኤል ለለ መዋዕሊሁ ይትበሀል ለያዕቆብ ወለእስራኤል ምንተ ይገብር እግዚአብሔር ።
ናሁ ሕዝብ ዘይትነሣእ ከመ እጓለ አንበሳ ወይጥሕር ከመ አንበሳ ዘኢይነውም እስከ ይበልዕ እምዘነዐወ ወይሰቲ ደመ ዘቀተለ ።
ወይቤሎ ባላቅ ለበለዓም ኢመርገመ ትርግሞሙ ሊተ ወኢባርኮ ትባርኮሙ ።
ወአውሥአ በለዓም ወይቤሎ ለባላቅ ኢይቤለከኑ እንዘ እብል ቃለ ዘይቤለኒ እግዚአብሔር ኪያሁ እገብር ።
ወነሥኦ ባላቅ ለበለዓም ውስተ ርእሰ ፌጎር ዘየዐውድ ውስተ ገዳም ።
ወይቤሎ በለዓም ለባላቅ ንድቅ ሊተ ዝየ ስብዓቱ ምሥዋዓተ ወአስተዳሉ ሊተ ዝየ ስብዓቱ አልህምተ ወስብዓቱ አባግዐ ።
ወገብረ በላቅ በከመ ይቤሎ በለዓም ወአዕረገ ላህመ ወበግዐ ውስተ ምሥዋዕ ።
ንግሮሙ ለደቂቀ እስራኤል ወበሎሙ ብእሲ አው ብእሲት ዘአዕበየ በፂዐ ብፅዓተ ከመ ያንጽሕ ርእሶ ለእግዚአብሔር ።
እምነ ወይን ወእምነ ሜስ ያንጽሕ ርእሶ ወእምነ ብሒእ ወይን ወእምነ ብሒእ ሜስ ኢይስተይ ወእምነ ኵሉ ዘይትገበር እምአስካል ኢይስተይ ወአስካለ ።
ወዘቢበ ኢይብላዕ በኵሉ መዋዕለ ብፅዓቲሁ ።
እምነ ኵሉ ዘይትገበር እምውስተ አስካል ወይነኒ ዘእምውስተ ዘቢበ ሕጕር ወአሥከሮኒ ኢይብላዕ በኵሉ መዋዕለ ብፅዓቲሁ በዘ ያነጽሕ ርእሶ ።
ወመላጼ ኢያቅርብ ውስተ ርእሱ እስከ ይትፌጸማ ኵሎን መዋዕል እለ በፅዐ ለእግዚአብሔር ቅዱሰ ።
ይከውን ወያነውኅ ሥዕርተ ርእሱ በኵሉ መዋዕለ ብፅዓቲሁ ለእግዚአብሔር ።
ወላዕለ ኵሉ ነፍስ እንተ ሞተት ኢይባእ ።
ወኢላዕለ አቡሁ ወኢላዕለ እሙ ወኢላዕለ እኁሁ ወኢላዕለ እኅቱ ከመ ኢይርኰስ ቦሙ እምከመ ሞቱ እስመ ብፅዓተ አምላኩ ሀለወ ላዕሌሁ ዲበ ርእሱ ።
በኵሉ መዋዕል ዘብፅዓቲሁ ይትቄደስ ለእግዚአብሔር ።
ወእመሰ ቦቱ ዘሞተ ግብተ በኀበ ሀለወ ውእቱ ወሞተ በጊዜሃ ይረኵስ ብፅዓተ ርእሱ ወይላጺ ርእሶ በዕለተ ይነጽሕ በሳብዕት ዕለት ይትላጸይ ።
ወበሳምንት ዕለት ያመጽእ ክልኤተ ማዕነቀ አው ክልኤተ እጕለ ርግብ ኀበ ካህን ኀበ ኆኅተ ደብተራ ዘመርጡል ።
ወይገብር ካህን አሐተ በእንተ ኀጢአት ወአሐተ ለመሥዋዕት ወያስተሰሪ በእንቲአሁ ካህን በበይነ ዘአበሰ በእንተ ነፍስ ።
ወይቄድሶ ለርእሱ በይእቲ ዕለት ።
ወይቄድሶ ለእግዚአብሔር በኵሉ መዋዕለ ብፅዓቲሁ ወያመጽእ በግዐ ዘዓመት ዘንስሓ ።
ወመዋዕለ ቀዲሙሰ ኢይትኌለቁ ሎቱ እስመ ረኵሰ ብፅዓተ ርእሱ ።
ወዝንቱ ሕጉ ለዘ በፅዐ አመ ዕለተ ይፌጽም መዋዕለ ብፅዓቲሁ ይመጽእ ለሊሁ ኀበ ኆኅተ ደብተራ ዘመርጡል ።
ወያመጽእ ቍርባኖ ለእግዚአብሔር በግዐ ዘዓመት አሐደ ንጹሐ ለመሥዋዕት ።
ወበግዕተ እንተ ዓመት ንጽሕተ አሐተ በእንተ ኀጢአት ወሐርጌ አሐደ ንጹሐ ለመድኀኒት ።
ወከፈረ ኅብስተ ስንዳሌ ዘናእት ዘግቡር በቅብእ ወጸራይቀ ናእተ ዘቅቡእ በቅብእ ወመሥዋዕቶሙ ወሞጻሕቶሙ ።
ወያበውእ ካህን ቅድመ እግዚአብሔር ወይገብር ዘበእንተ ኀጢአቱ ወመሥዋዕተ ።
ወይገብር ጠሌኒ ዘመሥዋዕተ መድኀኒቱ ለእግዚአብሔር ምስለ ዝክቱ ከፈር ዘናእት ወይገብር ካህን መሥዋዕቶ ወሞጻሕቶ ።
ወይላጺ ርእሶ ውእቱ ዘበፅዐ በኀበ ኆኅተ ደብተራ ዘመርጡል ርእሰ ብፅዓቲሁ ወይወዲ ሥዕርቶ ውስተ እሳት ዘመሥዋዕተ መድኀኒት ።
ወይነሥእ ካህን መዝራዕተ በአነዳሁ እምውስተ ሐርጌ ወኅብስተ ናእት አሐተ እምውስተ ከፈር ወአሐተ ።
ጸራይቀ ናእት ወያነብር ውስተ እደዊሁ ለዘበፅዐ እምድኅረ ተላጸየ ርእሶ ።
ወያበውኦ ካህን ቍርባነ ቅድመ እግዚአብሔር ።
ወቅዱሰ ይከውን ለካህን ተላዕ ዘቍርባን ወመዝራዕት ዘመባእ ወእምድኅረ ዝንቱ ይሰቲ ወይነ ውእቱ ዘበፅዐ ።
ወዝንቱ ሕጉ ለዘ በፅአ እምከመ በፅአ ለእግዚአብሔር ዘያመጽእ ቍርባኖ ለእግዚአብሔር በእንተ ብፅዓቲሁ ዘእንበለ ።
ለእመቦ ዘረከበ ውስተ እዴሁ በአምጣነ ይትከሀሎ ለብፅዓቲሁ ዘበፅዐ በሕገ አንጽሖ ።
ንግሮሙ ለአሮን ወለደቂቁ ወበሎሙ ከመዝ ትባርክዎሙ ለደቂቀ እስራኤል ወትብልዎሙ ።
ወይሠይሙ ስምየ ላዕለ ደቂቀ እስራኤል ወአነ እግዚአብሔር ዘእባርኮሙ ።
ለይባርከ እግዚአብሔር ወይዕቀብከ ።
ወለያርኢ እግዚአብሔር ገጾ ላዕሌከ ወለይምሐርከ ።
ወለይሢም እግዚአብሔር ገጾ ኀቤከ ወለየሀብከ ሰላመ ።
ፈኑ ዕደወ ሰብአ ዐይን እለ ይሬእይዋ ለምድረ ከናአን እንተ አነ እሁቦሙ ለደቂቀ እስራኤል ከመ ይኰንንዋ ።
አሐዱ አሐዱ ብእሲ እምውስተ ነገዶሙ ወእምውስተ ሕዘቢሆሙ ዘአብያተ አበዊሆሙ ወትፌኑ ኵሎ ዐበይቶሙ ።
ወፈነዎሙ ሙሴ እምነ ገዳም ዘፋራን በቃለ እግዚአብሔር ወእሉ ኵሎሙ ዕደው ዐበይቶሙ ለደቂቀ እስራኤል እሙንቱ ።
ወዝንቱ አስማቲሆሙ ዘእምነገደ ሮቤል ሰሙ ወልደ ዝኩር ።
ወዘእምነገደ ስምዖን ሰፈጥ ወልደ ሱሪ ።
ወዘእምነገደ ይሁዳ ካሌብ ወልደ ዬፎኔ ።
ወዘእምነገደ ይስካር ኢጋል ወልደ ዮሴፍ ።
ወዘእምነገደ ኤፍሬም አውሴ ወልደ ነዌ ።
ወዘእምነገደ ብንያሚ ፈልጢ ወልደ ራፈው ።
ወዘእምነገደ ዛቡሎን ጉዲዬል ወልደ ሶዲ ።
ወዘእምነገዶ ዮሴፍ ዘእምደቂቀ መናሴ ገዲ ወልደ ሱሲ ።
ወዘእምነገደ ዳን አሚሔል ወልደ ገማሊ ።
ወዘእምነገደ አሴር ሳቱር ወልደ ሚካኤል ።
ወዘእምነገደ ንፍታሌም ናቢ ወልደ ያቢ ።
ወዘእምነገደ ጋድ ጉዲያል ወልደ ማኪ ።
ዝንቱ ውእቱ አስማቲሆሙ ለዕደው እለ ፈነወ ሙሴ ከመ ይርአይዋ ለይእቲ ምድር ወሰመዮ ሙሴ ለአውሴ ወልደ ነዌ ኢየሱስ ።
ወፈነዎሙ ሙሴ ከመ ይርአይዋ ለይእቲ ምድረ ከናአን ወይቤሎሙ ዕረጉ ውስተ ውእቱ ገዳም ወእምዝ ተዐርጉ ውስተ ደብር ።
ወርእይዋ ለይእቲ ምድር እንተ ከመ እፎ ይእቲ ወሕዝብኒ እለ ይነብሩ ውስቴታ እመ ጽኑዓን እሙንቱ ወእመ ድኩማን ወእመ ውሑዳን እሙንቱ ወእመ ብዘኃን ።
ወእንተ ከመ እፎ ይእቲ ምድራ እንተ ውስቴታ ይነብሩ እሙንቱ እመ ሠናይት ይእቲ ወእመ እኪት ወዘከመ እፎ ውእቶን አህጉሪሆሙ ።
እለ ውስቴቶን ይነብሩ እሙንቱ ወለእመ ቦንቱ ቅጽረ ወለእመ አልቦንቱ ።
ወእንተ ከመ እፎ ይእቲ ምድራ ለእመ ጥልልት ወለእመ ይብስት ለእመ ቦቱ ውስቴታ አእዋመ ወለእመ አልቦቱ ወርእየክሙ ።
ንሥኡ እምውስተ ፍሬሃ ወመዋዕሊሁ መዋዕለ ማእረር እንበለ ይትቀሠም ወይን ።
ወዐርጉ ወርእይዋ ለይእቲ ምድር እምነ ገዳም ዘፂን እስከ ሮዖብ እንዘ የሐውሩ ለኤመት ።
ወዐርጉ እንተ ገዳም ወበጽሑ እስከ ኬብሮን ወህየ ውእቱ አኪመን ወሴሲ ወተላሚ ፍጥረቱ ለኤናቅ ።
ወኬብሮንሂ እንተ በሰብፀቱ ዓመት ተነድቀት እምቅድመ ሀገረ ጠኒ ዘግብጽ ።
ወበጽሑ እስከ ቈላተ ዐጽቅ ወርእይዋ ወገመዱ እምህየ ሐረገ ወይን ወውስቴታ አሐዱ አስካል ወጾርዎ በመዝለል ወእምውስተ ሮማንሂ ወእምውስተ በለስሂ ።
ወሰመይዎ ለውእቱ መካን ቈላ ሐረግ በእንተ ሐረግ ዘገመዱ እምህየ ደቂቀ እስራኤል ።
ወገብኡ እምህየ ርእዮሙ ይእተ ምድረ በአርብዓ ጽባሕ ።
ወሐዊሮሙ በጽሑ ኀበ ሙሴ ወአሮን ወኀበ ኵሎሙ ተዓይኒሆሙ ለደቂቀ እስራኤል ውስተ ገዳም ዘፋራን ቃዴስ ።
ወነገርዎሙ ዜናሆሙ ወለኵሉ ተዓይኒሆሙ ወአርአይዎሙ ፍሬሃ ለይእቲ ምድር ።
ወነገርዎሙ ወይቤሉ በጻሕነ ውስተ ይእቲ ምድር ኀበ ፈነውከነ ምድር እንተ ትውሕዝ ሐሊበ ወመዓረ ወናሁ ፍሬሃ ።
ወሕዝብኒ ዘይነብር ውስቴታ ለይእቲ ምድር ጽኑዕ ወአህጉሪሃኒ ጽኑዕ ጥቀ ወዐበይት ወቦንቱ ቅጽረ ወሙላዱ ለኤናቅ ርኢነ በህየ ።
ወዐማሌቅ ኅዱራን ውስተ ምድር እንተ መንገለ አዜብ ወኬጤዎስ ወአሞሬዎስ ወኤዌዎስ ወኢየቡሴዎስ ኅዱራን ውስተ አድባሪሃ ።
ወከናአንሰ ኅዱራን መንገለ ባሕር ወመንገለ ፈለገ ዮርዳንስ ።
ወአዘዘ ካሌብ ያርምም ሕዝብ በኀበ ሙሴ ወይቤ አልቦ አላ ዐሪገ ነዐርግ ወንትዋረሳ እስመ ክሂለኒ ንክሎሙ ።
ወይቤሉ እልክቱ እለ ዐርጉ ምስሌሆሙ ዕደው ኢነዐርግ እስመ ኢንክል ዐሪገ ኀበ ውእቱ ሕዝብ እስመ ይጸንዑ እምኔነ ፈድፋደ ።
ወግርምተ ረሰይዋ ለይእቲ ምድር እንተ ርእዩ በኀበ ደቂቀ እስራኤል እንዘ ይብሉ ምድር እንተ ሖርነ ከመ ንርአያ ምድር ይእቲ እንተ ተዐቅቦሙ ።
ለእለ ይነብሩ ውስቴታ ወኵሉ ሕዝብ ዘርኢነ ዕደው እሙንቱ እለ ፍድፉድ ኑኆሙ ።
ወርኢነ በህየ እለ ያርብሕ ወኮነ ቅድሜሆሙ ከመ አናብጥ እለ ከማሁኒ ቅድሜሆሙ ።
ወኀደሩ ደቂቀ እስራኤል ውስተ ሰጢም ወተገመነ ሕዝብ ወዘመዉ በአዋልደ ሞአብ ።
ወጸውዕዎሙ ውስተ መሥዋዕተ አማልክቲሆሙ ወበልዑ ሕዝብ መሥዋዕቶሙ ወሰገዱ ለአማልክቲሆሙ ።
ወተፈጸመ እስራኤል ለቤዔል ፌጎር ወተምዕዐ መዐተ እግዚአብሔር ላዕለ እስራኤል ።
ወይቤሎ እግዚአብሔር ለሙሴ ንሥኦሙ ለመላእክተ ሕዝብ ወተዛለፎሙ ለእግዚአብሔር በቅድመ ፀሐይ ወይሴስል መንሱተ መዐቱ ለእግዚአብሔር እምነ እስራኤል ።
ወይቤሎሙ ሙሴ ለሕዝበ እስራኤል ቅትሉ አሐዱ አሐዱ እምኔክሙ ሰብአ ቤትክሙ እለ ገብሩ ለቤዔል ፌጎር ።
ወናሁ አሐዱ ብእሲ እምደቂቀ እስራኤል መጽአ ወወሰዶ ለወልዱ ኀበ መድናዊት በቅድመ ሙሴ ወበቅድመ ኵሉ ተዓይኒሆሙ ለደቂቀ እስራኤል ።
ወእሙንቱሰ ሀለዉ ይበክዩ ኀበ ኆኅተ ደብተራ ዘመርጡል ።
ወሶበ ርእየ ፊንሕስ ወልደ እልዓዛር ወልደ አሮን ካህን ተንሥአ እምነ ማእከለ ትዕይንት ወነሥአ ረምሐ ውስተ እዴሁ ።
ወቦአ ወተለዎ ለውእቱ ብእሲ እስራኤላዊ ውስተ እቶን ወረገዞሙ ለክልኤሆሙ ለውእቱ ብእሲ እስራኤላዊ ወለይእቲ ብእሲት መድናዊት እንተ መንገለ ሕምሳ ወሐደገ መቅሠፍት እምደቂቀ እስራኤል ።
ወኮኑ እለ ሞቱ በውስተ መቅሠፍት ክልኤቱ እልፍ ወአርባ ምእት ።
ፊንሕስ ወልደ እልዓዛር ወልደ አሮን ካህን አኅደገኒ መዐትየ እምነ ደቂቀ እስራኤል እስመ ቀንአ ሊተ ቅንአትየ ላዕሌሆሙ ወኢያጥፋእክዎሙ ለደቂቀ እስራኤል በቀንእየ ።
ወከመዝ እቤ ናሁ እሁቦ ሕገ ሰላም ።
ወይኩኖ ሎቱ ወለዘርኡ እምድኅሬሁ ሕገ ክህነት ዘለዓለም እስመ ቀንአ ለአምላኩ ወአስተስረየ ለደቂቀ እስራኤል ።
ወስሙ ለውእቱ ብእሲ እስራኤላዊ ዘተቀትለ ዝንብሪ ወልደ ሐሎ መልአከ ቤተ አበዊሆሙ ዘስምዖን ።
ወስማ ለይእቲ ብእሲት መድናዊት እንተ ተቀትለት ከስቢ ወለተ ሱር መልአኮሙ ለሕዝበ ሳሞት ዘቤተ አበዊሆሙ ውእቱ ለምድያም ።
ወነበቦ እግዚአብሔር ለሙሴ ወይቤሎ ንግሮሙ ለደቂቀ እስራኤል ወበሎሙ ።
ተፃረርዎሙ ለመድናውያን ወቅትልዎሙ ።
እስመ እሙንቱኒ ይፃረሩክሙ በጕሕሉት ወኵሉ ዘይትጐሐለውክሙ በእንተ ፌጎር ወበእንተ ከስቢ ወለተ መልአከ ምድያም እኅቶሙ እንተ ተቀትለት አመ ዕለተ መቅሠፍት በበይነ ፌጎር ።
ተበቀል በቀሎሙ ለደቂቀ እስራኤል እምነ መድናውያን ወድኅረ ትትዌሰክ ኀበ ሕዝብከ ።
ወነገሮሙ ሙሴ ለሕዝብ ወይቤሎሙ አስተረስዩ እምውስቴትክሙ ዕደወ ወተቃተ ሉ ቅድመ እግዚአብሔር ምስለ ምድያም ከመ ያግብኡ በቀለ እምኀበ እግዚአብሔር ለምድያም ።
እምውስተ ነገድ ወዓሠርቱ ምእት እምውስተ ነገድ ወእምውስተ ኵሉ ነገደ እስራኤል ፈንዉ ዘይትቃተል ።
ወኈለቁ እምውስተ አእላፍ ዘእስራኤል እምነገድ ነገድ ዓሠርቱ ምእት ወኮነ እልፈ ወዕሥራ ምእተ እለ ተረሰዩ ለቀትል ።
ወፈነዎሙ ሙሴ በበ ዐሠርቱ ምእት ዘነገድ ነገድ ምስለ ኀይሎሙ ወፊንሕስ ወልደ እልዓዛር ወልደ አሮን ካህን ወንዋየ ቅድሳት ወመጣቅዕት ዘተአምር ምስሌሆሙ ።
ወተቃተልዎሙ ለምድያም በከመ አዘዞ እግዚአብሔር ለሙሴ ወቀተሉ ኵሎ ተባዕቶሙ ።
ወለነገሥተ ምድያምሂ ቀተልዎሙ ኅቡረ በውእቱ ቀትሎሙ ወአውንሂ ወሮቆምሂ ወሱርሂ ወሑርሂ ወሮቦቅሂ ኀምስቱ ነገሥተ ምድያም ወለበለዓምሂ ወልደ ቤዖር ቀተልዎ በኀፂን በውእቱ ቀትሎሙ ።
ወፄወዉ አንስቲያሆሙ ለምድያም ወንዋዮሙኒ ወእንስሳሆሙኒ ወኵሎ ጥሪቶሙ ወኀይሎሙ ፄወዉ ።
ወኵሎ አህጉሪሆሙ ዘውስቴቱ ይነብሩ ወአዕጻዳቲሆሙኒ አውዐዩ በእሳት ።
ወነሥኡ ኵሎ ፄዋሆሙ ወምህርካሆሙ እምሰብእ እስከ እንስሳ ።
ወወሰዱ ኀበ ሙሴ ወኀበ እልዓዛር ካህን ወኀበ ኵሉ ደቂቀ እስራኤል ፄዋ ወምህርካ ወዘበርበሩ ውስተ ትዕይንት ዘአራቦ ት ዘሞአብ እንተ ዲበ ዮርዳንስ መንገለ ኢያሪኮ ።
ወወፅኡ ሙሴ ወእልዓዛር ካህን ወኵሉ መላእክተ ተዓይን ተቀበልዎሙ አፍአ እምትዕይንት ።
ወተምዐ መዐተ ሙሴ ላዕለ መላእክተ ሰራዊት ወላዕለ መሳፍንቲሆሙ ወላዕለ መላእክትኒ እለ አተዉ እምፀብእ እምኀበ ይትቃተሉ ።
ወይቤሎሙ ሙሴ ለምንት አሕየውክሙ ኵሎ አንስተ ።
እስመ እላንቱ ውእቶን እለ ይከውናሆሙ ለደቂቀ እስራኤል በከመ ይቤ በለዓም እለ ያስሕታሆሙ ወያኀድጋሆሙ ቃለ እግዚአብሔር በበይነ ፌጎር ወመጽአ መቅሠፍተ እግዚአብሔር ላዕለ ትዕይንት ።
ወይእዜኒ ቅትሉ ኵሎ ተባዕተ በኀበ ሀለዉ ወኵሎ ብእሲተ እንተ አእመረት ብእሴ ቅትሉ ።
ወኵሎ አዋልደ እለ ኢያእመራ ብእሴ አሕይውዎን ።
ወአንትሙሰ ተዓየኑ ለክሙ አፍአ እምትዕይንት ሰቡዐ መዋዕለ ኵሉ ዘቀተለ ወዘገሰሰ ምውተ ያንጽሕ ርእሶ አመ ሣልስት ዕለት ወአመ ሳብዕት ዕለት አንትሙ ወፄዋክሙ ።
ወኵሎ ልብሰ ወኵሎ ንዋየ ማእስ ወኵሎ ንዋየ ዘእምነ ማእሰ ጠሊ ወኵሎ ንቀየ ዕፅ አንጽሑ ።
ወይቤሎሙ እልዓዛር ለዕደወ ኀይል እለ አተዉ እምፀብእ እምኀበ ይትቃተሉ ዝንቱ ውእቱ ኵነኔሁ ለሕግ ዘአዘዞ እግዚአብሔር ለሙሴ ።
ወርቅ ወብሩር ወብርት ወኀፂን ወዐረር ወናእክ ።
ኵሉ ዘይትገበር በእሳት ንዋይ ወይነጽሕ ለያንጽሕዎ በማየ አንጽሖ ወኵሉ ዘይበውእ ውስተ እሳት ለይጥምዕዎ ውስተ ማይ ።
ወኅፅቡ አልባሲክሙ በሳብዕት ዕለት ወትነጽሑ ወእምድኅረ ዝንቱ ትበውኡ ውስተ ትዕይንተ ።
ንሥኦ መሠንዮ ለፄዋ ወለምህርካ እምሰብእ እስከ እንስሳ አንተ ወእልዓዛር ወመላእክተ አበዊሆሙ ለተዓይን ።
ወትከፍሉ ምህርካ ማእከሎሙ ለእለ ፀብኡ ለእለ ሖሩ ይትቃተሉ ወማእከለ ኵሉ ተዓይን ።
ወታወፅኡ ፀባሕቶ ለእግዚአብሔር እምኀቤሆሙ ለእለ ፀብኡ ለእለ ሖሩ ይትቃተሉ አሐተ ነፍሰ እምውስተ ሐምስቱ ምእት ወእምነ ሰብእ ወእምነ እንስሳ ወእምነ አልህምት ወእምነ አባግዕ ወእምነ አእዱግ ።
ወትነሥእ እምነ መንፈቆሙ ወትሁቦ ለእልዓዛር ካህን ቀደምያቲሁ ለእግዚአብሔር ።
ወእምነ መንፈቆሙ ለደቂቀ እስራኤል ትነሥእ አሐደ እምኀምሳ እምነ ሰብእ ወእምነ አልህምት ወእምነ አባግዕ ወእምነ አእዱግ ወእምነ እንስሳ ወሀቦሙ ለሌዋውያን እለ የዐቅቡ ሕገ ደብተራሁ ለእግዚአብሔር ።
ወገብረ ሙሴ ወእልዓዛር ካህን በከመ አዘዞ እግዚአብሔር ለሙሴ ።
ወኮነ ኍልቈ አባግዕ ዘማህረኩ ዕደው እለ ፀብኡ ስሳ እልፍ ወሰባዕቱ ምእት ወሐምሳ ።
ወላህሞሙ ሰብዓቱ እልፍ እስራ ምእት ።
ወአእዱግ ሰብዓቱ እልፍ 	አሠርቱ ምእት ።
ወሰብእ ዘመንፈስ አንስት እለ ኢያአምራ ብእሴ ኵሉ ነፍስ ሠለስቱ እልፍ እስራ ምእት ።
ወኮነ መንፈቀ ክፍሎሙ ለእለ ሖሩ ፅብአ እምውስተ ኍልቈ አባግዒሆሙ ሰላሳ እልፍ ወሰለስቱ እልፍ ሰባ ምእት ሐምስቱ ምእት ።
ወኮነ ጸባሕቱ ለእግዚአብሔር እምውስተ አባግዕ ስድስቱ ምእት ሰብዓ ወሓምስቱ ።
ወላህም ሠለስቱ እልፍ ስሳ ምእት ወጸባሕቱ ለእግዚአብሔር ሰብዓ ወክልኤቱ ።
ወአእዱግ ሠለስቱ እልፍ ሓምስቱ ምእት ወጸባሕቱ ለእግዚአብሔር ስሳ ወአሐዱ ።
ወሰብእ ዘመንፈስ አሐዱ እልፍ ስሳ ምእት ወጸባሕቱ ለእግዚአብሔር ሠላሳ ወክልኤቱ ።
ወወሀበ ሙሴ ጸባሕተ ለእግዚአብሔር ዘፈለጡ ለእግዚአብሔር ለእልዓዛር ካህን በከመ አዘዞ እግዚአብሔር ለሙሴ ።
እምውስተ መንፈቆሙ ለደቂቀ እስራኤል ዘአውፅአ ሙሴ እምነ ዕደው እለ ሖሩ ፀብአ ።
ወኮነ መንፈቅ ዘእምውስተ ትዕይንት እምነ አባግዕ ሰላሳ እልፍ ወሰለስቱ እልፍ ሰባ ምእት ሐምስቱ ምእት ።
ወአልህምት ሠለስቱ እልፍ ስሳ ምእት ።
ወአእዱግ ሠለስቱ እልፍ ሐምስቱ ምእት ።
ወሰብእ ዘመንፈስ አሐዱ እልፍ ስሳ ምእት ።
ወነሥአ ሙሴ እምውስተ መንፈቆሙ ለደቅቀ እስራኤል አሐደ እምሃምሳ እምነ ሰብእ ወእምነ እንስሳ ወወሀቦሙ ለሌዋውያን ለእለ የዐቅቡ ሕገ ደብተራሁ ለእግዚአብሔር በከመ አዘዞ እግዚአብሔር ለሙሴ ።
ወመጽኡ ኀበ ሙሴ ኵሎሙ እለ ሥዩማን ላዕለ ሰራዊተ ኀይል ነገሥተ ሰራዊት ወመሳፍንት ።
ወይቤልዎ ለሙሴ ሰብእከ ነሥኡ ሰርጕሆሙ ለዕደው እለ ቀተሉ ምስሌነ ወኢያይድዑነ ወኢአሐዱ እምኔሆሙ ።
ወናሁ አምጻእነ ቍርባኖ ለእግዚአብሔር ብእሲ ዘረከበ ሰርጐ ወርቅ በዝግና አው ወቅፈ አው ሕልቀተ አው ሐብለተ ዘፅፍሮ ከመ ታስተስርዩ በእንቲአነ ቅድመ እግዚአብሔር ።
ወነሥኡ ሙሴ ወእልዓዛር ካህን ውእተ ወርቀ እምኔሆሙ ወኵሎ ሰርጐ ግቡር ።
ወኮነ ኵሉ ወርቅ ዘመባእ ዘፈለጡ ለእግዚአብሔር አሐዱ እልፍ ስሳ ምእት ሰባዕቱ ምእት ወሐምሳ በሰቅል ዘእምኀበ ነገሥተ ሰራዊት ወመሳፍንት ።
ወእልክቱሰ ዕደው እለ ፀብኡ አእተዉ ለለ ርእሶሙ ዘሰለቡ ።
ወነሥኡ ሙሴ ወእልዓዛር ካህን ውእተ ወርቀ እምኀበ መላእክተ ሰራዊት ወእምኀበ መሳፍንት ወአብኡ ውስተ ደብተራ ዘመርጡል ተዝካሮሙ ለደቂቀ እስራኤል ።
ወነበቦ እግዚአብሔር ለሙሴ በገዳም ዘሲና በካልእት ዓመት እምዘ ወጽኡ እምነ ምድረ ግብጽ በቀዳሚ ወርኅ ወይቤሎ ።
ንግሮሙ ለደቂቀ እስራኤል ከመ ይግበሩ ፋሲካ አመ ጊዜሁ ።
አመ ዐሡሩ ወረቡዑ ለሠርቀ ወርኅ ቀዳሚ ወፍና ሰርክ ትገብርዎ አመ ጊዜሁ ወበከመ ሕጉ ወበከመ ትእዛዙ ትገብሮ ።
ወነገሮሙ ሙሴ ለደቂቀ እስራኤል ከመ ይግበሩ ፋሲካ ።
ወይእኅዙ እምዕለተ ዐሡሩ ወረቡዑ ለሠርቀ ወርኅ በገዳም ዘሲና በከመ አዘዞ እግዚአብሔር ለሙሴ ከማሁ ገብሩ ደቂቀ እስራኤል ።
ወመጽኡ ሰብእ እለ ቦሙ ርኵስ ውስተ ነፍሶሙ ወስእኑ ገቢረ ፋሲካ በይእቲ ዕለት ወመጽኡ ቅድሜሆሙ ለሙሴ ወአሮን በይእቲ ዕለት ።
ወይቤልዎሙ ውእቶሙ ዕደው ንሕነሰ ሰብእ ንሕነ እለ ብነ ርኵስ ውስተ ነፍስነ ወኢንትኀደግ እምአብኦ ቍርባኑ ለእግዚአብሔር እምነ ማእከሎሙ ለደቂቀ እስራኤል በበዘመኑ ።
ወይቤሎሙ ሙሴ ቁሙኒ ወእስማዕ ምንተ ይኤዝዝ እግዚአብሔር በእንቲአክሙ ።
ንግሮሙ ለደቂቀ እስራኤል ወበሎሙ ብእሲ ብእሲ ለእመቦ ዘወፅአ ርኵስ ውስተ ነፍሱ ለሰብእ ወለእመኒ ርሑቀ ብሔር ሀለወ ወለእመኒ ውስተ ሙላዲክሙ ይግበሩ ፋሲካሁ ለእግዚአብሔር ።
በካልእ ወርኅ አመ ዐሡሩ ወረቡዑ ለሠርቅ ፍና ሰርክ ይግበርዎ በናእት ወኀምለ ብሒእ ይብልዕዎ ።
ወኢያትርፉ እምኔሁ ለነግህ ወዐጽመ ኢይስብሩ እምኔሁ በሕጉ ለፋሲካ ይግበርዎ ።
ወሰብእሰ ዘንጹሕ ውእቱ ወኢኮነ ርሑቀ ብሔር ኀበ ሀለወ ለእመ ኀደገ ገቢረ ፋሲካ ለትሠሮ ይእቲ ነፍስ እምነ ሕዝባ እስመ ቍርባኖ ለእግዚአብሔር ኢያብአ በዘመኑ ኀጢአተ ይከውኖ ለውእቱ ብእሲ ።
ወለእመኒ መጽአ ኀቤክሙ ግዩር ውስተ ምድርክሙ ይግበር ፋሲካሁ ለእግዚአብሔር በሕጉ ለፋሱካ ወበከመ ትእዛዙ ይግበርዎ አሐዱ ሕጉ ለክሙ ለግዩርኒ ወለዘ እምፍጥረቱኒ ።
ወበዕለት እንተ ባቲ ተከልዋ ለደብተራ ከደና ደመና ለደብተራ ለቤተ መርጡል ወሌሊተሰ ይመጽእ ዲበ ደብተራ ከመ ራእየ እሳት እስከ ይጸብሕ ።
ወከመዝ ይከውን ለዘልፍ ደመና ይከድና መዓልተ ወራእየ እሳት ሌሊተ ።
ወእምከመ ሰሰለ ደመና እምነ ደብተራ እምድኅረ ዝንቱ ይግዕዙ ደቂቀ እስራኤል ወመካኖ ኀበ ቆመ ደመና ህየ ይትዐየኑ ደቂቀ እስራኤል ።
ወበትእዛዘ እግዚአብሔር ይግዕዙ በኵሉ መዋዕል ዘቦቱ ይጼልላ ደመና ለደብተራ ዘየሐድሩ ደቂቀ እስራኤል ።
ወሶበ ይነብር ደመና ብዙኀ መዋዕለ ዲበ ደብተራ የዐቅቡ ደቂቀ እስራኤል መዓቅቢሆሙ ለእግዚአብሔር ወኢይግዕዙ ።
ወበኍልቈ መዋዕል ዘይከድን ደመና ዲበ ደብተራ የኀድሩ ደቂቀ እስራኤል በቃለ እግዚአብሔር ወበትእዛዘ እግዚአብሔር ይግዕዙ ።
ወሶበ ይነብር ደመና እምሰርክ እስከ ነግህ ወእምከመ ጸብሐ ይሴስል ደመና ይግዕዙ መዓልተ ።
ወለእመኒ አብዝኀ ነቢረ ደመና እንዘ ይጼልላ እስከ መዋዕለ ወርኅ ይትዓየኑ ደቂቀ እስራኤል ወኢይግዕዙ ።
እስመ በትእዛዘ እግዚአብሔር ይግዕዙ ወሕገጊሁ ለእግዚአብሔር የዐቅቡ በትእዛዘ እግዚአብሔር ወበእዴሁ ለሙሴ ።
ወነበቦ እግዚአብሔር ለሙሴ ወለአሮን ወይቤሎሙ ።
ብእሲ ብእሲ በበሥርዐቱ ወበበ ትእምርቱ ወበበቤተ አበዊሆሙ ይትዐየኑ ደቂቀ እስራኤል አንጻረ ዐውደ ደብተራ ዘመርጡል ይትዐየኑ ደቂቀ እስራኤል ።
ወእለ ይቀድሙ ተዓይኖ መንገለ ጽባሕ ይኅድር ተዓይነ ይሁዳ ምስለ ኀይሎሙ ወመልአኮሙኒ ለደቂቀ ይሁዳ ነአሶን ወልደ አሚናዳብ ።
ምስለ ኀይሉ እለ ተኈለቁ ሰብዓቱ እልፍ አርባዓ ወሰብዓቱ ምእት ።
ወእምድኅሬሆሙ ይትዓየኑ ነገደ ይስካር ወመልአኮሙ ለደቂቀ ይስካር ናታናኤል ወልደ ሶገር ።
ምስለ ኀይሉ እለ ተኈለቁ ሐምስቱ እልፍ አርባ ወአርባዕቱ ምእት ።
ወእምድኅሬሆሙ ይትዓየኑ ነገደ ዛቡሎን ወመልአኮሙ ለደቂቀ ዛቡሎን ኤልያብ ወልደ ኬሎን ።
ምስለ ኀይሉ እለ ተኈለቁ ሐምስቱ እልፍ ሰባ ወአርባዕቱ ምእት ።
ኵሉ እለ ተኈለቁ እምውስተ ትዕይንተ ይሁዳ አስርቱ ወስምንቱ እልፍ ስሳ ወአርባዕቱ ምእት ምስለ ኀይሎሙ እሙንቱ ይቀድሙ አንሥኦ ።
ወየኀድር ትዕይንተ ሮቤል መንገለ አዜብ ምስለ ኀይሎሙ ወመልአኮሙ ለደቂቀ ሮቤል ኤሊሱር ወልደ ሴድዩር ።
ምስለ ኀይሉ እለ ተኈለቁአርባዕቱ እልፍ ስሳ ወሐምስቱ ምእት ።
ወይትዐየኑ በገቦሆሙ ነገደ ስምዖን ወመልአኮሙ ለደቂቀ ስምዖን ሰለሚዬል ወልደ ሱሪስዴ ።
ምስለ ኅይሉ እለ ተኈለቁ ሐምስቱ እልፍ ተሰዓቱ ወሰለስቱ ምእት ።
ወየኀድሩ በገቦሆሙ ነገደ ጋድ ወመልአኮሙ ለደቂቀ ጋድ ኤሊሳፍ ወልደ ራጉኤል ።
ምስለ ኀይሉ እለ ተኈለቁ አርባዕቱ እልፍ ሐምሳ ወሰባዕቱ ምእት ወሐምሳ ።
ኵሉ እለ ተኈለቁ እምውስተ ትዕይንተ ሮቤል አስርቱ ወአምስቱ እልፍ አስርቱ ወአርባዕቱ ምእት ወሐምሳ ምስለ ኀይሎሙ ወበዳግም ያነሥኡ እሙንቱ ።
ወይትነሣእ ደብተራ መርጡል ወትዕይነቶሙ ለሌዋውያን ማእከለ ተዓይን በከመ ይትዐየኑ ከማሁ ያነሥኡ አሐዱ አሐዱ ዘዘ ይታለዉ በበምስፍናሁ ።
ወየኀድር ትዕይንተ ኤፍሬም ገጸ ባሕር ምስለ ኀይሎሙ ወመልአኮሙ ለደቂቀ ኤፍሬም ኤሊሳማ ወልደ ኤሚዩድ ።
ምስለ ኀይሉ እለ ተኈለቁ አርባዕቱ እልፍ ሐምስቱ ምእት ።
ወየኀድሩ በገቦሆሙ ነገደ ምናሴ ወመልአኮሙ ለደቂቀ ምናሴ ገማልኤል ወልደ ፋዳሱር ።
ምስለ ኀይሉ እለ ተኈለቁ ሠለስቱ እልፍ ዕሥራ ወክልኤቱ ምእት ።
ወየኀድሩ በገቦሆሙ ነገደ ብንያሚ ወመልአኮሙ ለደቂቀ ብንያሚ አቢዳን ወልደ ጋዴዮን ።
ምስለ ኀይሉ እለ ተኈለቁ ሠለስቱ እልፍ ሐምሳ ወአርባዕቱ ምእት ።
ኵሉ እለ ተኈለቁ እምውስተ ትዕይንተ ኤፍሬም አስርቱ እልፍ ሰማኒያ ወአሐዱ ምእት ምስለ ኀይሎሙ ወበሣልስ ያነሥኡ እሙንቱ ።
ወየኀድሩ በገቦሆሙ ነገደ ዳን ምስለ ኀይሎሙ ገጸ መስዕ ወመልአኮሙ ለደቂቀ ዳን አኪየዜር ወልደ አሚሳዴ ።
ምስለ ኀይሉ እለ ተኈለቁ ሰባዕቱ እልፍ ዕሥራ ወሰባዕቱ ምእት ።
ወየኀድሩ በገቦሆሙ ነገደ አሴር ወመልአኮሙ ለደቂቀ አሴር ፋጌሔል ወልደ ኤክራን ።
ምስለ ኀይሉ እለ ተኈለቁ አርባዕቱ እልፍ አሰርቱ ወሐምስቱ ምእቱ ።
ወየኀድሩ በገቦሆሙ ነገደ ንፍታሌም ወመልአኮሙ ለደቂቀ ንፍታሌም አኪሬ ወልደ ኤናን ።
ምስለ ኀይሉ እለ ተኈለቁ ሐምስቱ እልፍ ስላሳ ወአርባዕቱ ምእት ።
ኵሎሙ እለ ተኈለቁ እምውስተ ትዕይንተ ዳን አሰርቱ ወአምስቱ እልፍ ሰባ ወሰባዕቱ ምእት እሙንቱ ደኃርያን ያነሥኡ በከመ ሥርዐቶሙ ።
ዝንቱ ኍለቊሆሙ ለደቂቀ እስራኤል በበአብያተ አበዊሆሙ ኵሉ ኍልቈ ተዓይኒሆሙ ምስለ ኀይሎሙ ስሳ እልፍ ሰላሳ ወሐምስቱ ምእት ወሐምሳ ።
ወሌዋውያንሰ ኢተኈለቁ ምስሌሆሙ በከመ አዘዞ እግዚአብሔር ለሙሴ ።
ወገብሩ ደቂቀ እስራኤል ኵሎ ዘከመ አዘዞ እግዚአብሔር ለሙሴ ከማሁ ተዓየኑ በበሥርዐቶሙ ወከማሁ ያነሥኡሂ ምስለ ነገዶሙ ዘዘ ዚአሆሙ ወበበ አብያተ አበዊሆሙ ።
ወሰሎሞንሰ ወልደ ዳዊት ነግሠ ላዕላ እሰራኤል ወላዕለ ይሁዳ በኢየሩሳሌም ።
እንዘ የዐጥኑ ውስተ አድባር እስመ ኢተሐንጸ ቤተ እግዚአብሔር ይእተ አሚረ ።
ወአፍቀሮ ሰሎሞን ለእግዚአብሔር ከመ ይሖር በትእዛዘ ዳዊት አቡሁ ወባሕቱ ውስተ አውግር ይሠውዕ ወየዐጥን ።
ወተንሥአ ወሖረ ውስተ ገባኦን ከመ ይሡዕ በህየ እስመ ደእቲ ትነውኅ ወተዐቢ አሰርቱ ምእት መሥዋዕተ ገብረ ሰሎሞን በገባኦን ።
ወአስተርአዮ እግዚአብሔር ለሰሎሞን ሌሊተ በሕልም ወይቤሎ እግዚአብሔር ለሰሎሞን ሰአል ለከ ስእለተ ።
ወይቤ ሰሎሞን አንተ ገበርከ ለገብርከ ዳዊት አቡየ ምሕረተ ዐቢየ በከመ ሖረ ቅድሜከ በጽድቅ ወበርትዕ ወበንጽሐ ልብ ምሰሌከ ።
ወዐቀብከ ሎቱ ዘንተ ምሕረተ ዐቢየ ከመ ታንብሮ ለወልዱ ላዕለ መንበሩ በዛቲ ዕለት ።
ወይእዜኒ እግዚኦ አምላኪየ አንተ ረሰይከ ለገብርከ ህየንተ ዳዊት አቡየ ወአንሰ ሕፃን ንስቲት ወኢያአምር ሙፃእየ ወሙባእየ ።
ወገብርከሰ ሀለወ ማእከለ ሕዝብከ ዘኀረይከ ሕዝበ ብዙኀ ዘኢይትኌለቍ ።
ወሀበ ለገብርከ ልበ በዘ ይሰምዕ ወያገብእ ፍትሐ በጽድቅ ለሕዝብከ ወከመ ያእምር ሠናየ እምነ እኩይ ወይፍልጥ ።
እስመ አልቦ ዘይክል ኰንኖቶ ለዝንቱ ሕዝብከ ክቡድ ።
ወአደሞ ቅድሜሁ ለእግዚአብሔር እስመ ሰአሎ ሰሎሞን ዘንተ ነገረ ።
ወይቤሎ እግዚአብሔር እስመ ሰአልከ እምኀቤየ ዘንተ ቃለ ወኢሰአልከ ለከ ብዙኀ መዋዕለ ወኢሰአልከ ለከ ነፍሰ ፀርከ አላ ሰአልከ ለከ ከመ ታእምር ሰሚዐ ፍትሕ ናሁ ገበርኩ ለከ በከመ ትቤ ።
ናሁ ወሀብኩከ ልበ ጠቢበ ወለባዌ ከመ አልቦ ዘኮነ ዘእምቅድሜከ ወእምድኅሬከኒ ኢደትነሣእ ዘከማከ ።
ወዘሂ ኢሰአልከኒ እሁበከ ብዕለ ወክብረ ከመ ኢኮነ ሰብእ ከማከ በመንግሥቱ ።
ወእመ ሖርከ በፍኖትየ ወዐቀብከ ትእዛዝየ ወሥርዐትየ በከመ ሖረ ዳዊት አቡከ አበዝኀ መዋዕሊከ ።
ወነቅሀ ሰሎሞን ወአእመረ ከመ ሕልም ውእቱ ወተንሥአ ወሖረ ኢየሩሳሌም ወቆመ ቅድመ ምሥዋዕ ዘቅድመ ታቦተ ሕጉ ለእግዚአብሔር በጽዮን ።
ወአብአ መሥዋዕተ ወገብረ በሰላም ወገብረ ምሳሐ ዐቢየ ሎቱ ወለሰብኡ ።
ወይእተ አሚረ መጽአ ክልኤቱ አንስት ዘማት ኀበ ንጉሥ ወቆማ ቅድሜሁ ።
ወትቤ አሐቲ ብእሲት ስምዐኒ እግዚእየ አነ ወዛቲ ብእሲት ነኀድር ውስተ አሐዱ ቤት ወወለድነ በአሐዱ መካን ።
ወአመ ሣልስት ዕለት አምዘ ወለድኩ አነ ወለደት ዛቲኒ ብእሲት ወንነብር ኅቡረ ወአልቦ ምስሌነ ወኢመኑሂ እንበለ ክልኤነ ውስተ ውእቱ ቤት ።
ወሞተ ወልዳ ለይእቲ ብእሲት በሌሊት እስመ ሰከበት ላዕሌሁ ።
ወተንሥአት መንፈቀ ሌሊት ወነሥአት ወልድየ እምነ ሕፅንየ ወአስከበቶ ውስተ ሕፅና ወወልደ ዚአሃ ዘሞተ አስከበቶ ውስተ ሕፅንየ ።
ወሶበ ነቃህኩ በጽባሕ ከመ አጥቡ ሕፃንየ ረከብኩ ዝክተ ምውተ ወሶበ ጸብሐ ርኢክዎ ወናሁ ኢኮነ ዚአየ ወልድየ ዘወለድኩ ።
ወትቤ እንታክቲ ብእሲት ካልእት አልቦ ።
ወልድየ ዝንቱ ዘሕያው ወወልድኪ ዝከቱ ምውት ወተባሀላ በቅድመ ንጉሥ ።
ወይቤሎን ንጉሥ አንቲኒ ትቤሊ ከመ ዝንቱ ሕያው ወልድየ ወወልደ ዚአሃ ዘሞተ ወአንቲኒ ትቤሊ አልቦ ።
ወልደ ዚአየ ውእቱ ሕያው ወወልደ ዚአኪ በሞተ ።
ወይቤ ንጉሥ አምጽኡ መጥባሕተ ወአምጽኡ መጥባሕተ ቅድመ ንጉሥ ።
ወይቤ ንጉሥ ምትርዎ ለዝንቱ ሕፃን ዘሕያው ለክልኤ ወሀቡ መንፈቆ ለዛቲ ወመንፈቆ ለእንታክቲ ።
ወአውሥአት እንታክቲ ብእሲት እንተ ሕያው ሕፃና ወትቤሎ ለንጉሥ እሰመ ተህውከ ማኅፀና በእንተ ወልዳ ወትቤ ሀባ እግዚኦ ሕፃነ ሕያዎ ወቀቲለሰ ኢትቅትልዎ ።
ወትቤ እንታክቲ ኢሊተ ኢይኩን ወኢላቲ ከፍሉነ ።
ወአውሥአ ንጉሥ ወይቤ ሀብዋ ሕፃና ለዛቲ ብእሲት እንተ ትቤ ሀብዋ ኪያሁ ወቀቲለሰ ኢትቅትልዎ ይእቲ እሙ ።
ወሰምዑ ኵሎሙ እስራኤል ዘንተ ፍትሐ ዘፈትሐ ንጉሥ ወፈርሁ እምቅድመ ገጹ ለንጉሥ እስመ ርእዩ ከመ ጥበቡ ለእግዚአብሔር ሀሎ ላዕሌሁ ከመ ይግበር ኵነኔ ።
ወእምዝ እምድኅረ ዝንቱ ነገር ዐጸደ ወይን ቦቱ ናቡቴ እስራኤላዊ ኀበ ምከያደ እክል ዘአካአብ ንጉሠ ሰማርያ ።
ወይቤሎ አካአብ ለናቡቴ ሀበኒ ዘንተ ዐጸደ ወይንከ ይኩነኒ ዐጸደ ሐምል እስመ ቅሩብ ውአቱ ለቤትየ ።
ወእሁበከ ዐጸደ ወይን ካልአ ዘይኄይሶ ወእመሰ ትፈቅድ አሁበከ ወርቀ ሤጦ ለዝንቱ ዐጸደ ወይንከ ወይኩነኒ ዐጸደ ሐምል ።
ወይቤሎ ናቡቴ ለአካአብ ኢያሞጽእ ሊተ እግዚአብሔር በዘአሁበከ ርስትየ ዘእበሙያ ።
ወተከዘ አካአብ ወሖረ ወሰከበ ውስተ ምስካቢሁ ወተከድነ ገጾ ወኢበልዐ እክለ ።
ወቦአት ኤልዛቤል ብእሲቱ ኀቤሁ ወትቤሎ ምንተ ኮንከ ዘኢትበልዕ እክለ ወምንተ ያቴክዘከ ።
ወይቤላ እስመ ተናገርክዎ ለናቡቴ እስራኤላዊ ወእቤሎ ሀበኒ ዐጸደ ወይንከ በሤጡ በወርቅ ወእመኒ ትፈቅድ እሁበከ ካልአ ዐጸደ ወይን ህየንቴሁ ።
ወይቤለኒ ኢይሁበከ ርስተ አበውየ ።
ወትቤሎ ኢያዜቤል ብእሲቱ አንተኑ አንከ ይእዜ ከመዝ ትረሲ ንጉሦሙ ለእስራኤል ተንሥእ ብላዕ እክለ ወአጽንዕ ርእሰከ ወእሁበከ አነ ዐጸደ ወይኑ ለናቡቴ እስራኤላዊ ።
ወጸሐፈት መጽሐፈ በስመ አካአብ ወኀተመት በማኅተሙ ወፈነወታ ለይእቲ መጽሐፍ ኀበ ሊቃናተ ይእቲ ሀገር ወኀበ ዐበይተ ውእቱ ብሔር እለ ይነብሩ ምስለ ናቡቴ ።
ወከመዝ ይብል ቃላ ለይእቲ መጽሐፍ ጹሙ ጾመ ወአንብርዎ ለናቡቴ ቅድመ ሕ ።
ወአቅሙ ሎቱ ቅድሜሁ ክሌኤቱ ዕደው ውሉደ ዐመፃ ወይኩኑ ስምዕ ላዕሌሁ ወይመልዎ ባረከህ ለእግዚአብሔር ወለንጉሥኒ ወአውፅእዎ አፍአ ወውግርዎ ወይሙት ።
ወገብሩ ሰብአ ይእቲ ሀገር ወዐበይቶሙኒ ወሊቃናቲሆሙኒ እለ ይነብሩ ውስተ ይእቲ ሀገር በከመ ለአከት ሎሙ ኤልዛቤል ።
ወሰበኩ ጾመ ወአንበርዎ ለናቡቴ ቅድመ ሕዝብ ።
ወቦኡ ክልኤሆሙ ዕደው ደቂቀ ዐመፃ ወቆሙ ቅድሜሁ ።
ወኮኑ ስምዐ ላዕሌሁ ወይቤልዎ ባረካሁ ለእግዚአብሔር ወለንጉሥኒ ወአውጽእዎ አፍአ እምነ ሀገር ወወገርዎ ወቀተልዎ ።
ወለአኩ ኀበ ኤልዛቤል እንዘ ይብሉ ወገርናሁ ለናቡቴ ወቀተልናሁ ።
ወሶበ ሰምዐት ኤልዛቤል ትቤሎ ለአካአብ ተንሥእ ተዋረሶ ዐጸደ ወይኑ ።
ለናቡቴ እስራኤላዊ ዘአበየ ውሂቦተከ በሤጡ እስመ ሞተ ናቡቴ ወኢኮነ ሕያወ ።
ወሶበ ሰምዐ አካአብ ከመ ሞተ ናቡቴ ሠጠጠ አልባሲሁ ወለብሰ ሠቀ ወእምድኅረ ዝንቱ ተንሥአ አካአብ ወወረደ ውስተ ዐጸደ ወይኑ ለናቡቴ እስራኤላዊ ከመ ይትዋረሶ ።
ወይቤሎ እግዚአብሔር ለኤልያስ ትስብያዊ ።
ተንሥእ ረድ ተቀበሎ ለአካአብ ንጉሠ እስራኤል ዘሰማርያ ናሁ ሀለወ ውስተ ዐጸደ ወይኑ ለናቡቴ ወረደ ህየ ከመ ይትዋረሶ ።
ወበሎ ከመዝ ይቤ እግዚአብሔር በከመ አንተ ቀተልኮእ ወትወርሶአ በበይነ ዝንቱአ ከመዝ ይቤ እግዚአብሔር ።
በኵሉ መካን ኀበ ለሐሰ ከለባት ወአዝእብት ደሞ ለናቡቴ በህየ ይልሕሱ ከለባት ደመከ ወዘማት ይትኀፀባ በደምከ ።
ወይቤሎ አካአብ ለኤልያስ ረከብከኒኑ ፀርየ ወይቤሎ ረከብኩከ እስመ እኩየ ገበርከ ቅድመ እግዚአብሔር ከመ ታምዕዖ ።
ናሁ አነ አመጽእ እኪተ ላዕሌከ ወአነድድ እሳተ እንተ ድኅሬከ ወእሤርዎ ።
ለአካአብ እስከ ዘያስተአዝብ ኀበ አረፍት ወእለ ሀለዉ እምኔሆሙ ውስተ እስራኤል ወእለኒ ኢሀለዉ ።
ወእሬስዮ ለቤተ አካአብ ከመ ቤተ ኢዮራብዓም ወልደ ናባጥ ወከመ ቤተ በአስ ወልደ አኪያ በእንተ ኀጢአትከ ዘአምዓዕከኒ ወአስሐትኮሙ ለእስራኤል ።
ወለኢያዛሌልኒ ይቤላ እግዚአብሔር ከለባት ይብልዑ ሥጋሃ በኀበ አረፍት እስራኤል ።
ወበድኑ ለአካብአ ዘውስተ ሀገር ከለባት ይብልዕዎ ወበድኑ ዘውስተ ሐቅል አዕዋፈ ሰማይ ይብልዕዎ ።
ወባሕቱ እኩየ ገብረ አካአብ ቅድመ እግዚአብሔር እስመ አስሐተቶ ኤልዛቤል ብእሲቱ ።
ወረኵሰ ፈድፋደ እስመ ተለወ ወሖረ በርኵስ ከመ ኵሉ ዘገብሩ አሞሬዎን እለ ሠረዎሙ እግዚአብሔር እምቅድመ ገጾሙ ለእስራኤል ።
ወደንገጸ አካአብ እምነ ውእቱ ቃል እምነ ቅድመ እግዚአብሔር ወሠጠጠ አልባሲሁ ወሖረ እንዘ ይበኪ በበይነ ውእቱ ቃል ።
ወኮነ ቃለ እግዚአብሔር በእደ ኤልያስ ገብሩ በእንተ አካአብ ወይቤሎ እግዚአብሔር ።
ርኢከኑ ከመ ደንገጸ አካአብ እምቅድሜየ ኢያምጽእ እኪተ በመዋዕሊሁ ወበመዋዕለ ወልዱ አምጽእ እኪተ ።
ወነገራ አካአብ ለኤልዛቤል ብአሲቱ ኵሎ ዘገብረ ኤልያስ ወዘከመ ቀተሎሙ ለነቢያተ ኀፍረት ።
ወለአከት ኤልዛቤል ኀበ ኤልያስ ወትቤሎ እመ አኮ አንተ ኤልያስ ወእመ አኮ አነ ኤልዝቤል ።
ከመዝ ለይረስየኒ እግዚአብሔር ወከመዝ ለይቅትለኒ ከመ ጌስም ዘጊዜ እሬስያ ለነፍስከ ከመ ነፍሰ አሐዱ እምኔሆሙ ።
ወፈርሀ ኤልያስ ወተንሥአ ወአምሰጠ በነፍሱ ወበጽሑ ውስተ ቤርሳቤሕ ውስተ ምድረ ይሁዳ ወኀደጎ ለቍልዔሁ ህየ ።
ወሖረ ውእቱ ውስተ ፍኖተ በድው ዕለተ ወበጺሖ ነበረ ታሕተ ዕፀ ተርሜን ።
ወሰአለ ትሙት ነፍሱ ወይቤ ኮንየ እንከሰ እምይእዜሰ ነፍስየ እግዚኦ ንሣእ እስመ ኢይኄይስ አነ እምነ አበውየ ።
ወእምዝ ሰከበ ወኖመ ህየ ታሕተ ዕፅ ወቦ ዘመጽአ ወገሰሶ ወይቤሎ ተንሥእ ወብላዕ ።
ወእምዝ ተንሥአ ኤልያስ ወረከበ ትርአሲሁ ኅብስተ ጻፍንታ ወጸራይቀ ወግምዔ ማይ ወተንሥአ ወበልዐ ወሰትየ ወገብአ ወሰከበ ።
ወመጽአ መልአከ እግዚአብሔር ዳግመ ወገሰሶ ወይቤሎ ተንሥአ ወብላዕ እስመ ርኁቅ ውእቱ ፍኖትከ ።
ወተንሥአ ወበልዐ ወሰትየ ወሖረ በኀይለ ውእቱ እክል ዘበልዐ አርብዓ ዕለተ ወአርብዓ ሌሊተ እስከ ደብረ ኮሬብ ።
ወቦአ ህየ ውስተ በአት ወኀደረ ህየ ወመጽአ ቃለ እግዚአብሔር ኀቤሁ ወይቤሎ ምንተ መጻእከ ዝየ ኤልያስ ።
ወይቤሎ ቀኒአ ቀናእኩ ለእግዚአብሔር ዘኵሎ ይመልክ ።
እስመ ኀደጉከ ደቂቀ እስራኤል ምሥዋዒከኒ ነሠቱ ወቀተሉ ነቢያቲከኒ በኲናት ወተረፍኩ አነ ባሕቲትየ ወየሐሥሥዋ ለነፍስየ ።
ወይቤሎ ፃእ ጌሰመ ወቁም ቅድመ እግዚአብሔር ውስተ ደብር ወየኀልፍ እግዚአብሔር ።
ወይመጽእ ነፋስ ዐቢይ ወጽኑዕ ስ ዘይፈትሕ አድባረ ወይፌትቶ ለኰኵሕ ቅድመ እግዚአብሔር ወኢሀለወ እግዚአብሔር ውስተ ውእቱ ነፋስ ።
ወእምድኅረ ውእቱ ነፋስ ይመጽእ ድልቅልቅ ወኢሀለወ እግዚአብሔር ውስተ ውእቱ ድልቅልቅ ።
ወእምድኅረ ውእቱ ድልቅልቅ ይመጽእ እሳት ወኢሀለወ እግዚአብሔር ውስተ ውእቱ እሳት ወእምድኅረ እሳት ይመጽእ ቃለ ቀጢን ከመ ዘይትፋጸይ ወህየ ሀለወ እግዚአብሔር ።
ወሶበ ሰምዐ ኤልያስ ከደነ ገጾ በሐሜላቱ ወእምዝ ወፅአ ወቆመ ታሕተ በአት ወመጽአ ቃል ኀቤሁ ወይቤሎ ምንተ መጻእከ ዝየ ኤልያስ ።
ወይቤ ቀኒአ ቀናእኩ ለእግዚአብሔር ዘኵሎ ይመልክ እስመ ኀደጉ ሕገከ ደቂቀ እስራኤል ።
ወነሠቱ ምሥዋዒከኒ ወቀተሉ ነቢያቲከኒ በኲናት ወተረፍኩ አነ ባሕቲትየ ወየኀሥሥዋ ለነፍስየ ይንሥእዋ ።
ወይቤሎ እግዚአብሔር ግባእ ውስተ ፍኖትከ ወተኀልፍ እንተ ፍኖተ በድው በደማስቆ ወበጺሐከ ቀብኦ ለአዛሔል ይንግሥ ለሶርያ ።
ወለወልደ ኢዩ ወልደ ናሜሶ ቅብኦ ይንግሥ ለእስራኤል ።
ወለኤልሳዕ ወልደ ሳፍጥ ዘእምነ አቤሌሜሁላ ቅብኦ ይኩን ነቢየ ህየንቴከ ።
ወዘአምሰጠ እምነ ኲናተ አዛሔል ይቅትሎ ኢዩ ወዘአምሰጠ እምነ ኲናተ ኢዩ ይቅትሎ ኤልሳዕ ።
ወታተርፍ ሰብዓቱ እልፍ ብእሴ ኵሎ እለ ኢሰገዲ ለበዐል ወኵሉ አፍ ዘኢያመልኮ ።
ወሖረ ህየ ወረከቦ ለኤልሳዕ ወልደ ሳፍጥ እንዘ የሐርሱ ቅድሜሁ አሠርቱ ወክልኤቱ አልህምት ።
ወውእቱ ላዕለ ኵሎሙ ወሖረ ወገደፈ ላዕሌሁ ሐሜላቶ ።
ወኀደገ ኤልሳዕ ጽምደ አልህምት ወሖረ ወተለዎ ለኤልያስ ።
ወይቤሎ አፈቅረከ አቡየ ወእተሉ ድኅሬከ ወይቤሎ ኤልያስ ግባእ እስመ ወዓልየ ረሰይኩከ ።
ወገብአ እምኀበ ይተልዎ ወነሥአ ጽምደ አልህምቲሁ ወጠብሐ ።
ወአብሰለ በጽህራት ዘአልህምተ ወአቅረበ ለሕዝብ ወበልዑ ወሖረ ወተለዎ ለኤልያስ ወኮኖ ወዓሌሁ ።
ወበጽሐ መዋዕሊሁ ለዳዊት ለመዊት ወአዘዞ ለሰሎሞን ወልዱ ወይቤሎ ።
አንሰ ሖርኩ በኵሉ ፍኖተ ምድር ወአንተ ባሕቱ ጽናዕ ወትባዕ ወኩን ብእሴ ።
ከመ ትሖር በፍኖቱ ወትዕቀብ ትእዛዞ ወኵነኔሁ ወፍትሖ ዘጽሑፍ ውስተ ሕገ ሙሴ ከመ ታእምር ዘከመ ትገብር ኵሎ ዘእኤዝዘከ ።
ወዕቀብ ትእዛዞ ለአምላክከ እግዚአብሔር ።
ከመ ያቅም እግዚአብሔር ቃሎ ዘከመ ነበበ ወይቤ ።
ለእመ ዐቀቡ ደቂቅከ ፍኖቶሙ ይሖሩ ቅድሤየ በጽድቅ ወበኵሉ ልቦሙ ይቤ ኢይሜረው ለከ ብእሲ እምነ መልዕልተ መንበረ እስራኤል ።
ወለሊከ ታአምር ኵሎ ዘከመ ረሰየኒ ኢዮአብ ወልደ ሶርህያ ወኵሎ ዘከመ ገብረ ላዕለ ክልኤቱ መላእከተ ።
ኀይሎሙ ለእስራኤል ላዕለ አቤኔር ወልደ ኔር ወላዕለ አሜሳይ ወልደ ኢያቴር ወቀተሎሙ ።
ወአግብአ ደመ ፀሩ ላዕለ ሕይወቱ ውስተ ሐቌሁ ወበአሣእኑ ዘውስተ እግሩ ።
ወትገብር ዘከመ ጥበብከ ወአንተ ታወርድ ሢበቲሁ በደም ውስተ መቃብር ።
ወለደቂቀ ቤርዜሊ ገለዓዳዊ ግበር ምሕረተ ወይኩኑ ምስለ እለ ይበልዑ ውስተ ማእድከ እስመ ውእቱ ቀርበኒ አመ እትኀጣእ እምቅድመ ገጸ አቤሴሎም እኁከ ።
ወናሁ ኀቤከ ሳሚ ወልደ ጌራ ወልደ ኢያሚን ዘእምነ ባቱሪም ወውእቱ ረገመኒ መርገመ እኩየ አመ መዋዕለ አሐውር በትዕይንት ።
ወእምዝ ወረደ ውስተ ዮርዳኖስ ወተቀበለኒ ወመሐልኩ ሎቱ በእግዚአብሔር እንዘ እብል ከመ ኢይቅትልከ በኀፂን ።
ወአንተ ኢታንጽሖ እስመ ብእሲ ጠቢብ አንተ ወአእምር ዘከመ ትሬስዮ ወታወርድ ሢበቲሁ በደም ውስተ መቃብር ።
ወስከበ ዳዊት ምስለ አበዊሁ ወተቀብረ ውስተ ሀገረ ዳዊት ።
ወመዋዕሊሁ ዘነግሠ ዳዊት ላዕለ እስራኤል በኢየሩሳሌም አርብዓ ዓመተ በኬብሮን ነግሠ ስብዓቱ ዓመተ ወበኢየሩላሌም ሰላሳ ወሰለስቱ ዓመተ ።
ወሰሎሞን ነበረ ውስተ መንበረ ዳዊት አቡሁ ወጸንዐ መንግሥቱ ፈድፋደ ።
ወቦኦ አዶንያስ ኀበ ቤርሳቤሕ እሙ ለሰሎሞን ወሰገደ ላቲ ወትቤሎ ሰላም ለምጽአትከ ወይቤላ ሰላም ለኪ ።
ትካዘ ብየ ኀቤኪ ወትቤሎ ንግረኒ ።
ወይቤላ ለሊኪ ታአምሪ ከመ ሊተ ይእቲ መንግሥት ወኀቤየ ንብአ ገጾሙ ለኵሉ እስራኤል ከመ ያንግሡኒ ።
ወተመይጠት መንግሥት ወኮነት ለእኁየ እስመ እምኀበ እግዚአብሔር ኮነት ሎቱ ።
ወይእዜኒ አሐተ ስእለተ እስእል አነ እምኀቤኪ ወኢትሚጢ ገጸኪ ወትቤሎ ቤርሳቤሕ በል ።
ወይቤላ በልዮ ለሰሎሞን ንጉሥ እስመ ኢይመይጥ ገጾ እምኔኪ ወየሀበኒ አቢሳሃ ሰሜናዊተ ትኩነኒ ብእሲተ ።
ወትቤሎ ቤርሳቤሕ ሠናይ አነ እነግሮ ለንጉሥ በእንቲአከ ።
ወቦአት ቤርሳቤሕ ኀበ ንጉሥ ሰሎሞን ከመ ትንግሮ በእንተ አዶንያስ ።
ወተንሥአ ንጉሥ ቅድሜሃ ወተአምኃ ወነበረ ውስተ መንበሩ ወአንበሩ መንበረ ለእሙ ለንጉሥ ወነበረት በየማኑ ለንጉሥ ።
ወትቤሎ አሐተ ስእለተ አነ እስእል እምኀቤከ ወኢትሚጥ ንጸከ እምኔየ ወይቤላ ንጉሥ ሰአሊ እም ዳእሙ ወኢይመይጥ ገጽየ እምኔኪ ።
ወትቤሎ የሀብዎ አቢሳሃ ሰሜናዊት ለአዶንያስ እኁከ ትኩኖ ብእሲቶ ።
ወተሰጥዋ ሰሎሞን ንጉሥ ወይቤላ ለእሙ ወለምንት ትስእሊ ሎቱ አቢሳሃ ሰሜናዊተ ለአዶንያስ ።
ወሰአሊ ሎቱ መንግሥተ እስመ ውእቱ እኁየ ዘይልህቀኒ ወምስሌሁ አብያታር ካህን ወምስሌሁ ኢዮአብ ወልደ ሶርህያ ካልእ መልአከ ኀይል ።
ወመሐለ ንጉሥ ሰሎሞን በእግዚአብሔር እንዘ ይብል ከመዝ ለይረስየኒ እግዚአብሔር ወከመዝ ለይቅትለኒ ከመ ላዕለ ነፍሱ ነበበ አዶንያስ ዘንተ ነገረ ።
ወይእዜኒ ሕያው እግዚአብሔር ዘሤመኒ ወአንበረኒ ውስተ መንበረ ዳዊት አቡየ ወውእቱ ገብረ ሊተ ቤተ በከመ ይቤ እግዚአብሔር ከመ ዮም ይመውት አዶንያስ ።
ወለአከ ሰሎሞን ንጉሥ ምስለ ብንያስ ወልደ ዮዳሔ ወቀተሎ ወሞተ አዶንያስ ይእተ አሚረ ።
ወለአብያታር ካህን ይቤሎ ሰሎሞን ንጉሥ እቱ አንተኒ ውስተ አናቶት ውስተ ሐቅልከ ።
እስመ ብእሴ ደም አንተ ዮም ወኢይቀትለክ እስመ አንሣእከ ታቦተ ሕጉ ለእግዚአብሔር ቅድሜሁ ለአቡየ ወእስመ ሐመምከ በኵሉ ሕማሙ ለአቡየ ።
ወሰዐሮ ሰሎሞን ለአብያታር ከመ ኢይኩን ካህኖ ለእግዚአብሔር ከመ ይብጻሕ ቃለ እግዚአብሔር ዘነበበ ላዕለ ቤተ ኤሊ በሴሎም ።
ወሰምዐ ኢዮአብ ወልደ ሶርህያ እስመ ኢዮአብ ኀብረ ምስለ አዶንያስ ወተለዎ ወምስለ ሰሎሞን ኢኀብረ ወኢተለዎ ።
ወጐየ ኢዮአብ ውስተ ቤተ እግዚአብሔር ወአኀዘ አቅርንተ ምሥዋዕ ።
ወኦይድዕዎ ለሰሎሞን ወይቤልዎ ጐየ ኢዮአብ ወቦአ ቤተ እግዚአብሔር ወአኀዘ አቅርንተ ምሥዋዕ ።
ወለአኮ ሰሎሞን ለብንያስ ወልደ ዮዳሔ ኀበ ኢዮአብ ወይቤሎ ሖር ቅትሎ ወቅብሮ ።
ወመጽአ ብንያስ ወልደ ዮዳሔ ኀበ ኢዮአብ ወይቤሎ ከመዝ ይቤ ንጉሥ ፃእ ።
ወይቤ ኢዮአብ ኢይወፅእ አላ በዝየ እመውት ወገብአ ብንያስ ወልደ ዮዳሔ ወይቤሎ ለንጉሥ ከመዝ ይቤ ኢዮአብ ወከመዝ ይቤለኒ ።
ወይቤሎ ንጉሥ ሖር ወግበሮ በከመ ይቤ ወቅትሎ ወቅብሮ ወታሴስል እምኀቤየ ዮም ደመ ዘበከንቱ ከዐወ ኢዮአብ ወእምነ ቤተ አቡየ ።
ወአቡየሰ ዳዊት ኢያእመረ በከመ ገብረ ላዕለ ክልኤቱ ዕደው ጻድቃን ወኄራን እለ ይኄይሱ እምኔሁ ።
በደሞሙ አቤኔርሃ ወልደ ኔር መልአከ ኀይሎሙ ለእስራኤል ወአሜሳይሃ ዘኢያቴር መልአከ ኀይሎሙ ለይሁዳ ።
ወቀተሎሙ በኀፂን ወአግብአ እግዚአብሔር ደመ ዐመፃሁ ላዕለ ርእሱ ።
ወገብአ ደሞሙ ላዕለ ርእሱ ወላዕለ ርእስ ዘርኡ እስከ ለዓለም ወለዳዊትሰ ወለዘርኡ ወለቤቱ ወለመንበሩ ይኩን ሰላም እምኀበ እግዚአብሔር እስከ ለዓለም ።
ወዐርገ ብንያስ ወልደ ዮዳሔ ወአኀዘ ወቀተሎ ወቀበሮ ውስተ ቤቱ ውስተ ሐቅል ።
ወሤሞ ንጉሥ ለብንያስ ወልደ ዮዳሔ መልአከ ሰራዊቱ ወጸንዐት መንግሥቱ በኢየሩሳሌም ወለሳዶቅ ካህን ሤሞ ንጉሥ ሊቀ ከህናት ህየንተ አብያታር ።
ወጸውዖ ሰሎሞን ለሳሚ ወይቤሎ ንድቅ ለከ ቤተ ውስተ ኢየሩሳሌም ወንበር ህየ ወኢትፃእ እምህየ ወኢአይቴ ።
ወአመ ዕለተ ትወፅእ ወተዐዱ ፈለገ ቄድሮን አእምር ከመ ሞተ ትመውት ወደምከ ይገብእ ላዕለ ርእስከ ወአምሐሎ ንጉሥ ይእተ አሚረ ።
ወይቤሎ ሳሚ ለንጉሥ ሠናየ ነበብከ ቃለ እግዚእየ ንጉሥ ወከማሁ ይገብር ገብርከ ወነበረ ሳሚ ውስተ ኢየሩሳሌም ሠለስቱ ዓመተ ።
ወአምድኅረ ሠለስቱ ዓመት ተኀጥእዎ ሠለስቱ አግብርቲሁ ለሳሚ ኀበ እንኵስ ወልደ ሜካ ንጉሠ ጌት ወአይድዕዎ ለሳሚ ወይቤልዎ ሀለዉ አግብርቲከ ውስተ ጌት ።
ወተንሥአ ሳሚ ወረሐነ አድጎ ወሖረ ውስተ ጌት ኀበ እንኵስ ይኅሥሥ አግብርቲሁ ወሖረ ሳሚ ወአእተዎሙ ለአግብርቲሁ እምነ ጌት ።
ወአይድዕዎ ለሰሎሞን ወይቤልዎ ሖረ ሳሚ ውስተ ጌት እምነ ኢየሩሳሌም ወአእተዎሙ ለአግብርቲሁ ።
ወለአከ ንጉሥ ወይቤሎ ለሳሚ አኮኑ አምሐልኩከ በእግዚአብሔር ወአስማዕኩ ለከ እንዘ አብል አመ ትወፅእ እምኢየሩሳሌም ወተሕውር አው ለየማን አው ለፀጋም አእምሮ አእምር ከመ ሞተ ትመውት አንተ ።
ወበእፎ ኢዐቀብከ ትእዛዘ እግዚአብሔር ወመሐላሁ ዘአዘዝኩከ ።
ወይቤሎ ንጉሥ ለሳሚ ለሊከ ታአምር ኵሎ እከየከ ወደቀልየከ ልብከ ዘገበርከ ላዕለ ዳዊት አቡየ ወአግብአ እግዚአብሔር ለእከይከ ላዕለ ርእስከ ።
ወሰሎሞንሰ ቡሩክ ንጉሥ ወመንበረ ዳዊት ድልው ለዓለም ቅድመ እግዚአብሔር ።
ወአዘዞ ሰሎሞን ንጉሥ ለብንያስ ወልደ ዮዳሔ ወወፅአ ወቀተሎ ።
ወነበረ ውስተ ሰማርያ ሠለስቱ ዓመተ ወአልቦ ፀብአ ማእከለ ሶርያ ወማእከለ እስራኤል ።
ወእምዝ አመ ሠለስቱ ዓመት ወረደ ዮሳፍጥ ንጉሠ ይሁዳ ኀበ ንጉሠ እስራኤል ።
ወይቤሎሙ ንጉሠ እስራኤል ለደቁ ታአምሩኑ ከመ እንቲአነ ይእቲ ሬማት እንተ ገለዓድ ወናርምም ንሕነሰ ከመ ኢንንሣእ እምእዴሁ ለንጉሠ ሶርያ ።
ወይቤሎ ንጉሠ እስራኤል ለዮሳፍጥ ተዐርግኑ ምስሌየ ውስተ ሬማት ዘገለዓድ ንጽባእ ።
ወይቤሎ ዮሳፍጥ አነኒ ከማከ ወአሕዛብየኒ ከመ አሕዛብከ ወአፍራስየኒ ከመ አፍራሲከ ።
ወይቤሎ ዮሳፍጥ ንጉሠ ይሁዳ ለንጉሠ እስራኤል ተሰአሉ ለነ ኀበ እግዚአብሔር ዮም ።
ወአስተጋብኦሙ ንጉሠ እስራኤል ለኵሎሙ ነቢያት አርባዕቱ ምእት ብእሴ ወይቤሎሙ ንጉሥ እሖርኑ እጽባእ ሬማተ ዘገለዓድ አው እኅድግኑ ።
ወይቤልዎ ዕርግ ወያገብኦሙ እግዚአብሔር ውስተ እዴከ ።
ወይቤሎ ዮሳፍጥ ለንጉሠ እስራኤል አልቦኑ ዝየ ነቢየ እግዚአብሔር ወንስአሎ ቃለ እግዚአብሔር ።
ወይቤሎ ንጉሠ እስራኤል ሀለወ አሐዱ ብእሲ ዘይሴአልዎ ቃለ እግዚአብሔር ።
ወባሕቱ ጸላእክዎ አንሰ እስመ ኢይነብብ ሠናየ ላዕሌየ እንበለ እኪት ሚክያስ ወልደ ኢያሚያስ ወይቤሎ ንጉሠ ይሁዳ ዮሳፍጥ ኢትበል ከመዝ ንጉሥ ።
ወጸውዐ ንጉሠ እስራኤል አሐዱ እምውስተ ኅጽዋኒሁ ወይቤሎ ሖር አፍጥን ወጸውዖ ለሚክያስ ወልደ ኢያሚያስ ።
ወይነብሩ ክልኤሆሙ ውስተ መናብርቲሆሙ ንጉሠ እስራኤል ወዮሳፍጥ ንጉሠ ይሁዳ ውስተ አንቀጸ ሰማርያ ምስለ ንዋየ ሐቅሎሙ ።
ወኵሎሙ ነቢያት ተነበዩ ቅድመ ንጉሥ ።
ወገብረ ሎቱ ሴዴቅያስ ወልደ ከሐና አቅርንተ ዘኀጺን ወይቤሎ ከመዝ ይቤ እግዚአብሔር በዝንቱ አቅርንት ትወግኦሙ ለሶርያ እስከ ታኀልቆሙ ።
ወኵሎሙ ነቢያት ከመዝ ተነበዩ ወይቤልዎ ዕርግ ውስተ ሬማት ዘገለዓድ ወይረድአከ እግዚአብሔር ወያገብኦሙ ለሶርያ ውስተ እዴከ ወለንጉሦሙ ።
ወወዓሊ ዘሖረ ይጸውዖ ለሚክያስ ወይቤሎ ናሁ ኵሎሙ ነቢያት ተነበዩ ሠናየ ለንጉሥ በአሐዱ አፍ ።
ወአንተኒ ኩን ከመ አሐዱ እምኔሆሙ ወአኅብር በቃሎሙ ወንብብ ሠናየ ።
ወይቤሎ ምኪያስ ሕያው እግዚአብሔር ከመ ዘነገረኒ እግዚአብሔር እነግርሙ ።
ወበጽሐ ኀበ ንጉሥ ወይቤሎ ንጉሥ ሚክያስ እዕርግኑ ውስተ ሬማት ዘገለዓድ እጽብኦሙ አው ኢይጽብኦሙ ።
ወይቤሎ ዕርግ ወይረድአከ እግዚአብሔር ።
ወይቤሎ ንጉሥ ሚመጠነ አምሕለከ ከመ ትንግረኒ ጽድቀ በስሙ ለእግዚአብሔር ።
ወይቤ ሚክያስ ከመዝ ርኢክዎ ለእስራኤል ኵሎሙ ዝርዋን ውስተ አድበር ።
ከመ መርዔት እንተ አልባቲ ኖላዌ ወይቤ እእግዚአብሔር አምላኮሙ ለእሉ ግብኡ ኵልክሙ ወእትዉ ውስተ አብያቲክሙ በሰላም ።
ወይቤ ንጉሠ እስራኤል ለዮሳፍጥ ንጉሠ ይሁዳ ኢይቤለከኑ ኢይትኔበይ ላዕሌየ ሠናያተ ዝንቱ ዘእንበለ እኪት ።
ወይቤሎ ሚክያስ ዘሰማዕኩ ቃለ እግዚአብሔር ርኢክዎ ለአምላከ እስራኤል እንዘ ይነብር ዲበ መንበሩ ወኵሎሙ መላእክተ ሰማይ ይቀውሙ እምየማኑ ወእምፀጋሙ ።
ወይቤ እግዚአብሔር መኑ ያስሕቶ ለአካአብ ንጉሠ እስራኤል ከመ ይሙት ዐሪጎ ሬማተ ዘገለዓድ ወተባሀሉ በበይናቲሆሙ አንተ ወአንተ ።
ወእምዝ ወፅአ መንፈስ ወቆመ ቅድመ እግዚአብሔር ወይቤ አነ አስሕቶ ።
ወይቤሎ እግዚአብሔር በምንት ታስሕቶ ወይቤ አሐውር ወእከውኖሙ መንፈሰ ሐሰት ውስተ አፉሆሙ ለነቢያቲሁ ወይቤሎ ታስሕቶ ትክል አስሕቶቶ ሖር ወግበር ወገብረ ከማሁ ።
ወይእዜኒ ናሁ ፈነወ እግዚአብሔር መንፈሰ ሐሰት ውስተ አፉሆሙ ለነቢያቲከ እሉ ወእግዚአብሔር እኪተ ነበበ ላዕሌከ ።
ወመጽአ ሴዴቅያስ ወልደ ከናአን ወጸፍዖ ውስተ መልታሕቱ ወይቤሎ አይኑ ውእቱ መንፈሰ እግዚአብሔር ዘተናገረከ ።
ወይቤሎ ሚክያስ ሀለወከ ታእምር አመ ትበውእ ውስተ ውሳጢተ ውሳጢት ወትትኀበእ ።
ወይቤ ንጉሠ እስራኤል ንሥእዎ ለሚክያስ ወሰድዎ ኀበ አሞን መልአከ ሀገረ ሰማርያ ወይቤሎ ለኢዮአስ ወልደ ንጉሥ ።
ሞቅሕዎ ለዝንቱ ወአርኅብዎ ወአጽምእዎ እስከ አመ አአቱ በሰላም ።
ወይቤሎ ሚክያስ ለእመ አቶከ አንተ ወቦእከ በሰላም ኢተናገረኒ ሊተ እግዚአብሔር ።
ወዐርገ ንጉሠ እስራኤል ወዮሳፍጥ ንጉሠ ይሁዳ ምስሌሁ ውስተ ሬማት ዘገለዓድ ።
ወይቤለሙ ንጉሠ እስራኤል ለዮሳፍጥ ንጉሠ ይሁዳ እትገልበብ ወእባእ እትቃተል ወአንተ ልበስ አልባስየ ወተገልበበ ንጉሠ እስራኤል ወቦአ ይትቃተል ።
ወአዘዞሙ ንጉሠ ሶርያ ለመላእክተ ሰረገላቲሁ ሠላሳ ወክልኤቱ ወይቤሎሙ ኢትትቃተሉ ኢምስለ ንኡሶሙ ወኢምስለ ዐቢዮሙ ዘእንበለ ንጉሠ እስራኤል ለባሕቲቱ ።
ሶበ ርእይዎ እልክቱ መላእክተ ሰረገላቲሁ ለዮሳፍዊ ንጉሠ ይሁዳ ወይቤሉ ንጉሠ እስራኤል ይመስል ዝንቱ ወፀገትዎ ይቅትልዎ ወጸርኀ ዮሳፍጥ ።
ወሶበ አእመሩ መላእክተ ሰረገላቲሁ ከመ ኢኮነ ንጉሠ እስራኤል ውእቱ ኀደግዎ ወገብኡ ።
ወመሰከ ቀስቶ አሐዱ እምውስቴቶሙ በኀይሉ ወነደፎ ለንጉሠ እስራኤል ማእከለ ሰንቡዑ ማእከለ እንግድዓሁ ።
ወይቤሎ ለአሐዱ እምውስተ ሐራሁ ተመየጥ ወንሥአኒ አውፅአኒ እምውስተ ቀትል እስመ ተነደፍኩ ።
ወተሰብረ ሰራዊቶሙ ይእተ አሚረ ወለንጉሥሰ አንበርዎ ውስተ ሰረገላሁ እምነግህ እስከ ሰርክ ።
ወይትከዐው ደሙ እምውስተ ቍስለ ንድፈቱ ውስተ ከርሠ ሰረገላቲሁ ወሞተ ፍና ሰርክ በቅድሜሆሙ ለሶርያ ።
ወወፅአ ዐዋዲ ዕርበተ ፀሓይ ወዖደ ዐዋዲ ወይቤ እተዉ ኵልክሙ አህጉሪክሙ ወእተዉ በሓውርቲክሙ እስመ ሞተ ንጉሥ ።
ወሶበ በጽሑ ሰማርያ ቀበርዎ ለንጉሥ ውስተ ሰማርያ ።
ወአውፅኡ ሰረገላቲሁ አፍአ እምሀገረ ሰማርያ ወለሐሱ ደሞ ከለባት ወአዝእብት ወዘማትኒ ተኀፅባ በውእቱ ማይ በከመ ቃለ እግዚአብሔር ዘነበበ ።
ወኵሉ ነገሩ ለአካአብ ወኵሉ ዘገብረ ወቤተኒ ዘቀርነ ነጌ ዘሐነጸ ናሁ ዝንቱ ውእቱ ዘጽሑፍ ውስተ መጽሐፈ ነቢያቲሁ በመዋዕሊሆሙ ለነገሥቶሙ ለእስራኤል ።
ወሰከበ አካአብ ምስለ አበዊሁ ወነግሠ አካዝያስ ወልዱ ህየንቴሁ ።
ወዮሳፍጥ ወልደ አሳ ለይሁዳ አመ አርባዕቱ ዓመተ መንግሥቱ ለአካአብ ነግሠ ዮሳፍጥ ወልደ አሳ ።
ሠላሳ ወሐምስቱ ዓመቱ በመንግሥቱ እስራ ወሐምስቱ ዓመተ ነግሠ በኢየሩሳሌም ወስማ ለእሙ ሐዜባ ወለተ ሴሜይ ።
ወሖረ በፍኖተ አሳ አቡሁ ወኢተግሕሠ እምኔሃ ወገብረ ጽድቀ ቅድመ አዕይንቲሁ ለእግዚአብሔር ።
ወባሕቱ ኢአሰሰለ አብያተ አማልከቲሆመ ዓዲሆሙ የዐጥኑ ሕዝብ ወይሠውዑ በውስተ አድባር ።
ወተሰናአወ ዮሳፍጥ ምስለ ንጉሠ እስራኤል ።
ወኵሉ ነገሩ ለዮሳፍጥ ወኀይሉ ወኵሉ ዘገብረ ናሁ ዝንቱ ውእቱ ዘጽሑፍ ውስተ መጽሐፈ ነቢያት ።
ወዮሳፍጥ ሰከበ ምስለ አበዊሁ ወተቀብረ ውስተ ሀገረ ዳዊት ወነግሠ ኢዮራም ወልዱ ህየንቴሁ ።
ወአካዝያስ ወልደ አካአብ ነግሠ ለእስራኤል በሰማርያ አመ አሠርቱ ወስመንቱ ዓመተ መንግሥቱ ለዮሳፍጥ ንጉሠ ይሁዳ ነግሠ ለእስራል ክልኤተ ዓመተ ።
ወገብረ እኩየ ቅድመ እግዚአብሔር ወሖረ በፍኖተ አቡሁ አካአብ ወበፍኖተ ኤዛቤል እሙ ወበኀጢአተ ኢዮራብዓም ወልደ ናባጥ ዘአስሐቶሙ ለእስራኤል ።
ወፈነዎሙ ኪረም ለደቁ ንጉሠ ጢሮስ ኀበ ሰሎሞን ይቅብእዎ ህየንተ ዳዊት አቡሁ እስመ ያፈቅሮ ኪረም ለዳዊት በኵሉ መዋዕሊሁ ።
ወለአከ ሰሎሞን ኀበ ኪረም እንዘ ይብል ።
ታአምሮ ለሊከ ለዳዊት አቡየ ከመ ተስእኖ ነዲቀ ቤተ ለስመ እግዚአብሔር አምላኪየ በእንተ አጽባእ ዘዐውዱ እስከ አመ አግብኦሙ እግዚአብሔር ታሕተ እገሪሁ ።
ወይእዜሰ አዕረፈኒ እግዚአብሔር ሊተ እምነ እለ ዐውድየ ወአልቦ ዘይስሕጥ ወአልቦ ዘይመጽእ ለእኪት ።
ወናሁ አነ እብል ከመ አሐንጽ ቤተ ለስመ እግዚአብሔር አምላኪየ ።
በከመ ይቤሎ እግዚአብሔር ለዳዊት አቡየ ወልድከ ዘእሁበከ ላዕለ መንበርከ ህየንቴከ ውእቱኬ የሐንጽ ቤተ ለስምየ ።
ወይእዜኒ አዝዝ ወይግዝሙ ሊተ ዕፀወ እምነ ደብረ ሊባኖስ እስመ ለሊከ ታአምር ከመ አልብነ ዘያአምር ገዚመ ዕፀው ከመ ሰብአ ሲዶና ።
ወናሁ አግብርትየኒ ምስለ አግብርቲከ ወዐስበ ዘተቀነደከኒ እሁበከ ወኵሎ ዘትቤ ።
ወእምዝ ሶበ ሰምዐ ኪራም ቃለ ሰሎሞን ተፈሥሐ ፈድፋደ ወደቤ ይተባረክ እግዚአብሔር ዮም ዘወሀበ ለዳዊት ወልደ ጠቢበ ላዕለ ዝንቱ ሕዝብ ብዙኅ ።
ወለአከ ኀበ ሰሎሞን እንዘ ይብል ሰማዕኩ ኵሎ ዘለአከ ኀቤየ አነ አገብር ኵሎ መፍቅደከ ።
ዕፀውአ ዘቄድሮን ወዘጰውቂና ደቂቅየ ያወርዱ እምነ ደብረ ሊባኖስ ውስተ ባሕር ወአነ እንብር አርማሰ እስከ ፈለግ ።
እምኀበ ትትሜጠወኒ ወአነብሮ ለከ ህየ ወንሣእ አንተ ወግበር ፈቃደከ ወትሁብ ሲሳየ ለቤትየ ።
ወወሀቦ ኪራም ለሰሎሞን ዕፀወ ቄድሮና ወኵሎ በፈቀደ ።
ወሰሎሞን ወሀቦ ለኪረም ክልኤቱ እልፍ በመስፈርተ ቆሮስ ሥርናየ ወመዓክጦ ለቤቱ ክልኤቱ እልፍ ወክልኤቱ እልፍ በመስፈርተ ቤት ቅብአ ቅድወ ወከመዝ ወሀቦ ሰሎሞን ለኪራም በበ ዓመት ።
ወወሀቦ እግዚአብሔር ጥበበ ለሰሎሞን በከመ ይቤሎ ወሰላም ማእከለ ሰሎሞን ወማእከለ ኪረም ወተማሐሉ ወጉበሩ ኪዳነ ማእከሎሙ ።
ወፈነወ ንጉሥ ጸዋሬ እምነ ኵሉ እስራኤል ወኮኑ ጸዋርያን ሰለሰቱ እልፍ ዕደው ።
ወይፌኑ እምኔሆሙ እልፍ ውሰተ ደብረ ሊባኖስ አሐዱ ወርኀ ወያስተባርዮሙ ከመዝ አሐዱ ወርኀ ይሄልዉ ውስተ ደብረ ሊባኖስ ወክልኤቱ ወርኀ ይሄልዉ ውስተ አብያቲሆሙ ወአዶኒረም መልአከ ጾር ።
ወቦ ሰሎሞን ሰባዕቱ እልፍ ጸዋረ አርሶን ወሰመንቱ እልፍ ወቀርተ እለ ውስተ ደብር ።
ዘእንበለ ሥዩማን መላእክት ላዕለ ግብረ ሰሎሞን ሰላሳ ምእት ወሰድስቱ ምእት ሊቃነ ገባር ።
ወአስተዳለዉ ዕፀወ ወእብነ ሠለስቱ ዓመተ ።
ወይቤሎ ኤልያስ ትስብያዊ ነቢይ ዘእምነ ቴሰበን ዘገለአድ ይቤሎ ለአካአብ ሕያው እግዚአብሔር አምላከ ኀይል አምላከ እስራኤል ዘቆምኩ ቅድሜሁ ።
ከመ ኢይወርድ ዝናም በእሉ ዓመት ዘእንበለ በቃለ አፉየ ።
ወኮነ ቃለ እግዚአብሔር ኀበ ኤልያስ ወይቤሎ ።
ሖር መንገለ ጽባሕ ወተኀባእ ውስተ ፈለገ ከረት ዘመንገለ ገጸ ዮርዳኖስ ።
ወስተይ ማየ እምውእቱ ፈለግ ወእኤዝዝ ለቋዓት ይሴስዩከ በህየ ።
ወገብረ ኤልያስ በከመ ይቤሎ እግዚአብሔር ወነበረ ውስተ ፈለገ ከረት ዘቀድመ ዮርዳኖስ ።
ወቋዓት ያመጽኡ ሎቱ በአፈ ጽባሕ ኅብስተ ወፍና ሰርክ ሥጋ ወእምፈለግ ይሰቲ ማየ ።
ወእምድኅረ ብዙኅ መዋዕል የብሰ ውእቱ ፈለግ ወዝናምኒ ኢዘንመ ውስተ ምድር ።
ወኮነ ቃለ ኢግዚአብሔር ኀበ ኤልያስ ወይቤሎ ።
ተንሥእ ወሖር ውስተ ሰሬጵጣ ዘሲዶና ወናሁ አዘዝኩ በህየ ትሴስይከ ብእሲት መበለት ።
ወተንሥአ ወሖረ ውስተ ሰርጵጣ ወበጽሐ ውስተ አንቀጸ ሀገር ወረከበ በህየ ብእሲተ መበለተ ተሐጥብ ዕፀወ ።
ወጸውዐ እምድኅሬሃ ኤልያስ ወይቤላ አምጽኢ ሊተ ሕቀ ማየ በግምዔ ወእስተይ ።
ወሖረት ታምጽእ ወጸውዐ እምድኅሬሃ ወይቤላ ተማልዒ ሊተ ምስሌኪ ፍታ ኅብስተ ።
ወትቤሎ ይእቲ ብእሲት ሕያው እግዚአብሔር አምላክከ ከመ አልብየ እክለ እንበለ ምልአ እድ ሐሪጽ ውስተ ቀሡት ወሕዳጥ ቅብእ ውስተ ልኵንት ።
ወናሁ አስተጋብእ ክልኤተ ዕፀወ ወአሐውር ወእገብር ለከ ወለደቂቅየ ወንበልዕ ወንመውት ።
ወይቤላ ኤልያስ ተአመኒ ወሖሪ ወግበሪ በከመ ትቤሊ ወባሕቱ ሊተ ቅድሚ ግበሪ እምውስቴቱ ንስቲተ ዳፍንተ ወአምጽኢ ሊተ ወለኪሰ ወለደቂቅኪ ድኅረ ትገብሪ ።
እስመ ከመዝ ይቤ እግዚአብሔር ቀሡትኪኒ አንተ ሐሪጽ ኢተኀልቅ ወልኵንትኪኒ እንተ ቅብእ ኢተኀልቅ እስከ ይሁብ እግዚአብሔር ዝናመ ላዕለ ምድር ።
ወሖረት ይእቲ ብእሲት ወገብረት ወበልዑ ውእቱ ወይእቲ ወደቂቃ ።
ወውእቱኒ ቀሱታ እንተ ሐሪጽ ኢኀልቀት ወልኵንትኒ እንተ ቅብእ ኢኀልቀ በከመ ይቤ እግዚአብሔር በእደ ኤልያስ ገብሩ ።
ወእምዝ ደወየ ወልዳ ለይእቲ ብእሲት በዐልተ ቤት ወከብደ ደዌሁ እስከ ወፅአት ነፍሱ በላዕሌሁ ።
ወትቤሎ ለኤልያስ ሚሊተ ወለከ ብእሴ እግዚአብሔር መጻእከ ኀቤየ ከመ ትዝክር ኀጢአትየ ወይሙት ወልድየ ።
ወይቤላ ኤልያስ ለይእቲ ብእሲት ሀብንዮ ለወልድኪ ወነሥኦ እምነ ሕፅና ወአዕረጎ ውስተ ጽርሔ ኀበ የኀድር ውእቱ ወአስከቦ ወሰከበ ።
ወጸርኀ ኤልያስ ወይቤ እሌሊተ እግዚኦ ስምዓ ለዛቲ መበለት እስመሁ አነ ኀደርኩ ኀቤሃ ለዛቲ መበለት አሕሠምከ ላዕሌሃ ወቀተልከ ወልዳ ።
ወነፍሖ ለውእቱ ሕፃን ሥልሰ ወጸውዖ ለእግዚአብሔር ወይቤ እግዚአብሔር አምላኪየ ትግባእ ነፍሱ ለዝንቱ ሕፃን ላዕሌሁ ።
ኮነ ከማሁ ወበከየ ውእቱ ሕፃን ።
ወአውረዶ እምጽርሕ ውስተ ቤት ወመጠዋ ለእሙ ወይቤላ ኤልያስ ነዋ ርእዪ ከመ ሐይወ ወልድኪ ።
ወትቤሎ ይእቲ ብእሲት ለኤልያስ ናሁ አእመርኩ ከመ ብአሴ እግዚአብሔር አንተ ወቃለ እግዚአብሔር ዘበጽድቅ ውስተ አፉከ ።
ወሖረ ንጉሥ ሮብዓም ውስተ ሰቂማ እስመ ውስተ ሰቂማ ይመጽእ ኵሉ እስራኤል ከመ ያንግሥዎ ።
ወተናገርዎ ሕዝብ ለሮብዓም እንዘ ይብሉ ።
አቡከ አክበደ ላዕሌነ ጋጋ ወአንተ ይእዜ አቅልል ለነ እምነ ግብርናተ አቡከ ክቡድ ወእምጋግ ክቡድ ዘወደየ ላዕሌነ አቡከ ወንከውነከ አግብርተ ።
ወይቤሎሙ ሖሩ እስከ ሠሉስ መዋዕል ወግብኡ ኀቤየ ወኀለፉ ።
ወነገሮሙ ንጉሥ ለሊቃናት እለ ቆሙ ቅድመ ሰሎሞን አቡሁ አመ ሕያው ውእቱ ወይቤሎሙ ምንተ ታመክሩኒ አንትሙ ቃለ ዘአውሥኦሙ ለዝንቱ ሕዝብ ።
ወይቤልዎ ዮምሰ ገብሮሙ አንተ ለዝንቱ ሕዝብ ወተቀነይ ሎሙ ወአውሥኦሙ ሠናየ ቃለ ወይከውኑከ አግብርቲከ በኵሉ መዋዕል ።
ወኀደገ ምክሮሙ ለሊቃናት ዘአምከርዎ ወተማከረ ምስለ ደቂቅ እለ ተሐፅኑ ምስሌሁ እለ ይቀውሙ ቅድመ ገጹ ።
ወይቤሎሙ ምንተ ታመክሩኒ አንትሙ ወምንተ አወሥኦሙ ለእሉ ሕዝብ እለ ከመዝ ይብሉኒ አቅልል ለነ እምነ ጋግ ዘወደየ አቡከ ላዕሌነ ።
ወይቤልዎ እሙንቱ ደቂቅ እለ ተሐፅኑ ምስሌሁ እለ ይቀውሙ ቅድመ ገጹ እንዘ ይብሉ ከመዝ ተናገሮሙ ለዝ ሕዝብ ለእለ ሰአሉከ እንዘ ይብሉ አቡከ አክበደ ጋጋ ላዕሌነ ።
ወአንተ ይእዜ አቅልል ለነ ከመዝ አጠይቆሙ ቅጠንየ ይገዝፍ እምነ ሐቌሁ ለአቡየ ።
ወይእዜኒ አቡየሰ አዕነቀክሙ ጋጋ ክቡደ ወአነሂ እዌስክ ላዕለ ጋግክሙ አቡየ ቀሠፈክሙ በመቅሠፍት ወአነ እቀሥፈክሙ በዐቃርብት ።
ወመጽኡ ኵሉ እስራኤል ኀበ ሮብዓም ንጉሥ አመ ሣልስት ዕለት በከመ ይቤሎሙ ንጉሥ ግብኡ ኀቤየ እስከ ሣልስት ዕለት ።
ወአውሥኦሙ ንጉሥ ለሕዝብ እኩየ ወኀዶገ ሮብዓም ምክሮሙ ለሊቃናት ዘአምከርዎ ።
ወይቤሎሙ በከመ አምከርዎ እልክቱ ደቅ አቡየ አክበደ ጋጋክሙ ወአነሂ እዌስከ ላዕለ ጋጋክሙ ።
አቡየ ቀሠፈክሙ በመቅሠፍት ወአነ እቀሥፈክሙ በዐቃርብት ።
ወአበየ ሰሚዖቶሙ ንጉሥ ለሕዝብ እስመ እምኀበ እግዚአብሔር መጽአት ዕልወት ከመ ያቅም እግዚአብሔር ቃሎ ዘነበበ በአፈ አኪያ ሰሎናዊ በእንተ ኢዮርብዓም ወልደ ናባጥ ።
ወርእዩ ኵሉ እስራኤል ከመ አበየ ሰሚዖቶሙ ንጉሥ ወአውሥእዎ ሕዝብ ለንጉሥ ወይቤልዎ ምንተ ብነ ክፍለ ምስለ ዳዊት ።
ወአልብነ ርስተ ምስለ ወልደ እሴይ እቱ እስራኤል ውስተ አብያቲከ ።
ወእም ይእዜ ረዐይ ዳዊት ቤተከ ወአተዉ እስራኤል ውስተ አብያቲሆሙ ።
ወለአከ ንጉሥ ኀቤሆሙ ለእስራኤል መልአከ ጸባሕት ወወገርዎ ኵሉ እስራኤል በእብን ወሞተ ወሮብዓምሰ ንጉሥ ተንሥአ ይጕየይ ውስተ ኢየሩሳሌም ።
ወዐለውዎ እስራኤል ለቤተ ዳዊት እስከ ዛቲ ዕለት ።
ወእምዝ ሶበ ሰምዑ ኵሉ እስራኤል ከመ አተወ ኢዮርብዓም እምግብጽ ወለአኩ ወጸውዕዎ ውስተ ማኅበሮሙ ።
ወአንገሥዎ ላዕለ እስራኤል ወአልቦ ዘተለዎ ለቤተ ዳዊት ዘእንበለ በትረ ይሁዳ ወብንያም ባሕቲቶሙ ።
ከመ ይትቃተሎሙ ለቤተ እስራኤል ከመ ትግባእ መንግሥተ ሮብዓም ወልደ ሰሎሞን ።
ወሮብዓምሰ ቦአ ውስተ ኢየሩሳሌም ወአስተጋብኦሙ ለማኅበረ ይሁዳ ወለተረፈ ብንያም አስርቱ ወስምንቱ እልፍ ወራዙተ መስተቃትላነ ።
ወኮነ ቃለ እግዚአብሔር ኀበ ሳምያ ብእሴ እግዚአብሔር እንዘ ይብል ።
በሎ ለሮብዓም ወልደ ሰሎሞን ንጉሠ ይሁዳ ወለኵሉ ቤተ ይሁዳ ወለብንያም ወለእለ ተርፉ እምሕዝብ እንዘ ትብል ።
ከመዝ ይቤ እግዚአብሔር ኢትዕርጉ ወኢትትቃተሉ ምስለ አኀዊክሙ ደቂቀ እስራኤል ።
ተመየጡ ውስተ አብያቲክሙ እስመ እምኀቤየ ኮነ ዝንቱ ነገር ወሰምዑ ቃለ እግዚአብሔር ወኀደጉ ሐዊረ በእንተ ቃለ እግዚአብሔር ።
ወሐነጻ ኢዮርብዓም ለሰቂማ እንተ ውስተ ደብረ ኤፍፊም ወነበረ ውስቴታ ወወፂኦ እምህየ ሐነጸ ፋኑኤል ።
ወይቤ ኢዮርብዓም በልቡ ናሁ ይእዜ ትገብእ መንግሥት ለቤተ ዳዊት ።
ለእመ ዐርጉ እሉ ሕዝብ ያበውኡ መሥዋዕተ ውስተ ቤተ እግዚአብሔር በኢየሩሳሌም ።
ወይገብእ ልቡ ለሕዝብ ኀበ እግዚአብሔር ወእግዚአብሔር ያገብኦሙ ኀበ ሮብዓም ንጉሠ ይሁዳ ወይቀትሉኒ ።
ወመከረ ንጉሥ ወሖረ ወገብረ ክልኤቱ አልህምተ ዘወርቅ ወይቤሎሙ ለሕዝብ ኮነክሙ ዐሪግ ውስተ ኢየሩሳሌም ናሁ አማልክቲከ እስራኤል እለ አውፅኡከ እምግብጽ ።
ወአንበረ አሐዱ ውስተ ቤቴል ወአሐዱ ውስተ ዳን ።
ወኮነ ዝንቱ ነገር ጌጋየ ወየሐውሩ ሕዝብ ቅድመ አሐቲ እንተ ውስተ ዳን ።
ወገብረ ውስተ አውግር አብያተ አማልክት ወገብረ ገነውተ አማልክት እምውስተ ሕዝብ እለ ኢኮኑ እምደቂቀ ሌዊ ።
ወገብረ ኢዮርብዓም በዓለ በሳምን ወርኅ አመ አሠርቱ ወሐምስቱ ለሠርቀ ወርኅ ከመ በዓል ዘምድረ ይሁዳ ።
ወዐርገ ውስተ ምሥዋዕ ዘቤቴል ዘገብረ ከመ ይሡዕ ለእሙንቱ አልህምት እለ ገብረ ወአቀሞሙ ለእልክቱ ገነውተ አማልክት እለ ገብረ ።
ወዐርገ ውስተ ምሥዋዕ ዘገብረ አመ አሠርቱ ወሐምስቱ ለሠርቀ ሳምን ወርኅ በውእቱ መዋዕል ዘፈጠረ እምልቡ ።
ወገብረ በዓለ ለደቂቀ እስራኤል ወዐርገ ውስተ ውእቱ ምሥዋዕ ከመ ይሡዕ ።
ወሰሎሞን ንጉሥ ነግሠ ላዕለ እስራኤል ።
ወእሉ እሙንቱ መላእክቲሁ አዛርያስ ወልደ ሳዶቅ ።
ወኤልያብ ወአኪያ ወልደ ሱባ ጸሓፊ ወኢዮሳፍጥ ወልደ አኪያድ መዘክር ።
ወሰዶቅ ወአብያታር ካህናት ።
ወአርያ ወልደ ናታን ላዕለ ሥዩማን ወዘባት ወልደ ናታን ዘእምታሕተ ንጉሥ ።
ወአኪየል መጋቢ ወኤልያፍ ወልደ ሰፋን ላዕለ በሓውርት አዶኒረም ወልደ ኤድራ ላዕለ ጾር ።
ወሤመ ሰሎሞን አሠርቱ ወክልኤቱ ላዕለ እሰራኤል እለ ይትሜጠዉ ግብሮሙ ለንጉሥ ወለቤቱ ለለአሐዱ ወርኅ ለለ ዓመት ያዌፍዩ ምዕረ ።
ወዝንቱ ውእቱ አስማቲሆሙ ቤዖር በደብረ ኤፍሬም ።
ወልደ ራኬብ አሐዱ በማኪማስ ወቤተ ላሚ ወቤተ ሰሚስ ወኤሎም እስከ ቤተ ላማኒስ ።
ወልዶ ኤሳት በቤርኔማሉ ወሴሜንኮቄሬስ ወፈራኪሐናዳን ።
ወሓናጡፊንጢ ብእሲ ጠብሌት ወለተ ሰሎሞን ብእሲቱ ።
በቀክ ወልደ አኪማከ በጰላማሕ ወሜቄዶ ወኵሉ ቤተ ሳሐን ዘመንገለ ኤሳታን ዘመትሕተ ኤስድራኤ ወእምነ ቤሳፉዱ ወኤቤልሜሑላ እስከ ማእቤር ዘሉቃሜስ ።
ወልደ ጋቤሃ በሬማት ገለአድ ውእቱ ወሰኖሙ ኤሬጠቦሔ በበሳን ስሳ አህጉር ዐበይት እለ ቦን ቅጽረ ወመናስግቲሆን ዘብርት ።
ወኦኪናሖም ወልደ አኬልማሐን ዘኤኒ አኒስ ።
ወአኬልማሴን ዘንፍታሌም ወውእቱኒ አውሰባ ለማሤማት ወለተ ሰሎሞን ።
በሀማ ወልደ ኵሲ ዘእምነ ሬግቦሔል እስከ አሔል በምድረ መሐለይሶ ።
ወልደ ኤላ በብንያም አሐዱ ።
ወልደ አዴ በምድረ ጋድ ወበምድረ ሴዎን ንጉሠ ሐሴቦን ወአግ ንጉሠ ባሳን ወናሴፍ አሐዱ በምድረ ይሁዳ ።
ወዮሳፍጥ ወልደ ፋሐሱድ በይሳኮር ።
ወእሉ ያገብኡ ለንጉሥ ሰሎሞን ግብሮሙ በአምጣነ ኵሉ ዘአዘዞሙ ዘይሠርዑ ውስተ ማእደ ንጉሥ አሐዱ አሐዱበበወርኁ ወአልቦ ዘያሐጽጹ ወኢበምንትኒ ።
ወሰገመኒ ወኀሠረ ለአፍራስ ወይጸውሩ ሰረገላቲሁ ለንጉሥ ኀበ ሀለወ ወኵሎሙ በበ ሥርዐቶሙ ።
ወዝንቱ ዘይትገበር ለሰሎሞን በበ ዕለቱ ሠላሳ በመስፈርተ ቆሮስ ስንዳሌ ወስልሳ በመስፈርተ ቆሮስ ሐሪፅ ልቱም ።
ወአሠርቱ አልህምት መጋዝእ ወእስራ አልህምተ አስዋር ወምእት አባግዕ ዘእንበለ ሀየል ወወይጠል ወመጋዝአ ደዋርህ ።
እስመ ውእቱ መኰንን ላዕለ መላእክት እለ ማዕዶት ፈለግ ወኵሎሙ እለ በውዱ ስንእ ምስሌሁ ።
ወወህቦ እግዚአብሔር አእምሮ ለሰሎሞን ብዙኀ ፈድፋደ ወሰፍሐ ልቡ ከመ ኆፃ ኀበ ሐይቀ ባሕር ።
በዝኀ ጥበቡ ለሰሎሞን ፈድፋደ እምነ ጥበቦሙ ለኵሉ ሰብእ ቀደምት ወአምኵሉ ጥበቦሙ ለግብጽ ።
ወጠበ እምነ ኵሉ ሰብእ ወጠበ እምነ ቤታን ዘርያዊ ወእምነ ኤናን ወእምነ ኮልቀድ ወደራል ደቂቀ ሰማድ ።
ወነበበ ሰሎሞን ሠላሳ ምእት አምሳለ ወሐምስቱ ምእት ማሕሌቱ ።
ወነበበ በእንተ ዕፀው ወበእንተ ዕፀወ አርዝ ዘውስተ ሊባኖስ ወበእንተ ሐምለ ህስጱ ዘይወፅአ ውስተ አረፍት ወነበበ በእንተ አንስሳሂ ወበእንተ አዕዋፍሂ ወበእንተ ዘይትሐወስ ውስተ ምድር ወበእንተ ዓሣት ።
ወነሥአ ሰሎሞን ወለተ ፈርዖን ሎቱ ትኩኖ ብእሲቶ ወአእተዋ ውስተ ሀገረ ዳዊት እስከ የኀልቅ ቤተ እግዚአብሔር ወቤተ ዚአሁ ወአረፍተ ኢየሩሳሌም ።
ወሰሎሞንሰ ንጉሥ መፍቀሬ እንስት ውእቱ ወነሥአ አንስተያ እምነ ነኪር ሕዝብ ወለተ ፈርዖንሂ ወሞአባውያትሂ ወአሞናዊያትሂ ወእምነ ሶርያ ወእምነ ኤዶምያስ ወእምነ ኬጤዎን ወእምነ አሞሬዎን ።
ወእምውስተ አሕዛብ ዘይቤሎሙ እግዚአብሔር ለደቂቀ እስራኤል ኢትባኡ ኀቤሆሙ ከመ ኢይሚጡ ልበክሙ ወኢያትልዉክሙ ኀበ አማልክቲሆሙ ።
ወኪያሆሙ ተለወ ሰሎሞን ወአፍቀሮሙ ።
ወሰባዕቱ ምእት አንስቲያሁ ወዕቁባቲሁ ሠለስቱ ምእት ።
አመ መዋዕለ ልህቀ ሰሎሞን ወሜጣሁ ልቦ አንስቲያሁ እለ አውሰበ እምነኪር ወአትለዋሁ ኀበ አማልክቲሆን ።
ወእምዝ ኢኮነ ልቡ ምስለ እግዚአብሔር አምላኩ ከመ ልበ ዳዊት አቡሁ ።
ወገብረ ሰሎሞን እኩየ ቅድመ እግዚአብሔር ወኢተለዎ ለእግዚአብሔር ከመ ዳዊት አቡሁ ።
ወሐነጸ ሰሎሞን ቤተ ለኮሞሰ አምላከ ሞአብ ወለአምላከ ንጉሦሙ ለደቂቀ አሞን ወለአስጠራጤ ርኵሶሙ ለሲዶና ።
ወከመዝ ገብረ ለኵሉ አንስቲያሁ እለ እምነኪር ወሦዐ ወዐጠነ ለአማልክቲሆን ።
እስመ ሜጠ ልቦ እምነ እግዚአብሔር አምላከ እስራኤል ዘአስተርአዮ ካዕበ ።
ወተምዕዐ እግዚአብሔር መዐተ ላዕለ ሰሎሞን ።
ወይቤሎ እግዚአብሔር ለሰሎሞን እስመ ዘንተ ገበርከ ወኢዐቀብከ ትእዛዝየ ወሕግየ ዘአዘዝኩከ ነፂረ እኔፅራ ለመንግሥትከ እምነ እዴከ ወእሁቦ ለገብርከ ።
ወባሕቱ በመዋዕሊከሰ ኢይገብሮ ለዝንቱ በእንተ ዳዊት አቡከ እምነ እዴሁ ለወልድከ እነሥእ ።
ወባሕቱ አኮ ኵሎ መንግሥቶ ዘእነሥእ አሐተ በትረ እሁቦ ለወልድከ በእንተ ዳዊት ገብርየ ወበእንተ ኢየሩሳሌም ሀገርየ እንተ ኀረይኩ ።
ወአቀመ እግዚአብሔር ሰይጣነ ላዕለ ሰሎሞን አዴርሃ ኤዶማዊ ወኤሴሮም ወልደ ኤልያዳሔ ዘእምነ ረምማቴር ።
እስመ ስድስቱ አውራኀ ነበረ ህየ ኢዮአብ ወኵሉ እስራኤል ምስሌሁ ውስተ ኤዶምያስ እስከ ሠረወ ኵሎ ተባዕቶሙ ለኤዶምያስ ።
ወአመ ሠረዎሙ ዳዊት ለኤዶም አመ ሖረ ኢዮአብ መልአከ ኅይሉ ለዳዊት ከመ ይቅብሮሙ ለቅቱላን ቀተለ ኵሎ ተባዕቶሙ ለኤዶምያስ ።
ወአምሠጠ ውእቱ አዴር ወኵሉ ደቀ አቡሁ ምስሌሁ ሰብአ ኤዶምያስ ወቦኡ ውስተ ግብጽ ወአዴርሰ ሕፃን ንኡስ ውእቱ ።
ወተንሥኡ ዕደው እምነ ኤዶምያስ ሀገር ወሖሩ ውስተ ፋራን ወነሥኡ ዕደወ ምስሌሆሙ ።
ወሖሩ ኀበ ፈርዖን ንጉሠ ግብጽ ወቦአ አዴር ኀበ ፈርዖን ወወሀቦ ቤተ ወአዘዘ ሎቱ ሲሳዮ ።
ወረከበ አዴር ሞገሰ በቅድመ ፈርዖን ፈድፋደ ወወሀቦ ብእሲት እኅታ ለብእሲቱ እንተ ትልህቃ ለቴቄምናስ ።
ጋንሌትሃ ወለደት ወሐጸነቶ ቴቄምናስ ምስለ ደቂቀ ፈርዖን ወነበረ ጋኔቤት ማእከሎሙ ለደቂቀ ፈርዖን ።
ወሰምዐ አዴር ከመ ሰከበ ዳዊት ምስለ አበዊሁ ወከመ ሞተ ኢዮአብኒ መልአከ ኀይሉ ወይቤሎ አዴር ለፈርዖን ፈንወኒ ወእእቱ ብሔርየ ።
ወይቤሎ ፈርዖን ምንተ አኀጣእኩከ እምአመ ምስሌየ ሀለውከ ከመ ተፍቅድ ትሖር እምነ ብሔርየ ተአቱ ብሔረከ ወይቤሎ አዴር አልቦ ዳእሙ ፈንዎ ፈንወኒ ።
ወአተወ አዴር ብሔሮ ወዛቲ ይእቲ እኪት እንተ ገብረ አዴር ተዐገሎሙ ለእስራኤል ወነግሠ ላዕለ ምድረ ኤዶም ።
ወኢዮርብዓም ወልደ ናባጥ ኤፍራታዊ ዘእምነ ሶርያ ወልደ ብእሲት መበለተ ገብረ ሰሎሞን ።
ወዝንቱ ውእቱ ግብር ዘገብረ አንሥአ እዴሁ ላዕለ ሰሎሞን ወሰሎሞንሰ ንጉሥ ሐነጸ ጸናፌ ጥቅመ ወፈጸመ ቅጽረ ሀገረ ዳዊት አቡሁ ።
ወኢዮርብዓም ብእሲ ጽኑዕ ውእቱ ወኀያል ወርእዮ ሰሎሞን ለውእቱ ወልድ ከመ ውእቱ ብእሲ ውስተ ግብር ወሤሞ ላዕለ አርሶስ በቤተ ዮሴፍ ።
ወእምዝ ወፅአ ኢዮርብዓም እምኢየሩስሌም በእማንቱ መዋዕል ወረከቦ አኪያ ሴሎናዊ ነቢይ ።
በውስተ ፍኖት ወአግኀሦ እምነ ፍኖት ወአኪያሰ ይለብስ ልብሰ ሐዲሰ ወክልኤሆሙ ውስተ ሐቅል ሀለዉ ።
ወነሥአ አክያ ልብሰ ሐዲሰ በላዕሌሁ ወሠጠጦ አሠርቱ ወክልኤቱ ሥጠተ ።
ወይቤሎ ለኢዮርብዓም ንሣእ ለከ አሠርቱ ሥጠተ እስመ ከመዝ ይቤ እግዚአብሔር አምላከ እስራኤል ናሁአ አነአ እኔፅራ ለመንግሥት እምነ እደ ሰሎሞን ወእሁበከ አሠርቱ በትረ ።
ወሎቱሰ ክልኤቱ በትር ይኩኖ በእንተ ዳዊት ገብርየ ወበእንተ ኢየሩሳሌም ሀገር እንተ ኀረይኩ ኪያሃ እምነ ኵሉ አህጉረ እስራኤል ።
እስመ ኀደገኒ ወገብረ ለአስጠራጤ ርኵሶሙ ለሲዶና ወለከሞስ አማልክተ ሞአብ ወለንጉሦሙ ለደቂቀ አሞን ኀስረ ።
ወኢሖረ በፍናዊየ ከመ ይግበር ጽድቀ በቅድሜየ ከመ ዳዊት አቡሁ ።
ወኢይነሥእ ኵሎ መንግሥተ እምነ እዴሁ እስመ ግዘተ እትዋገዝ በኵሉ መዋዕለ ሕይወቱ ።
ወእነሥእ መንግሥተ እምነ እደ ወልዱ ወእሁበከ ለከ አሠርቱ በትረ ።
ወእሁብ ለወልዱ ክልኤቱ በትረ ከመ ይኩን ንብረቱ ለዳዊት ገብርየ በቅድሜየ በኵሉ መዋዕል በኢየሩሳሌም ሀገር እንተ ኀረይኩ ከመ እሢም ስምየ ህየ ውስቴታ ።
ወኪያከ አነሥእ ወአነግሥ ላዕለ እለ ተርፋ በነፍስከ ወአንተ ትከውን ንጉሠ ላዕለ እስራኤል ።
ወእመ ዐቀብከ ኵሎ ዘአዘዝኩከ ወሖርከ በፍኖትየ ወገበርከ ጽድቀ በቅድሜየ ከመ ትዕቀብ ሕግየ ወትእዛዝየ በከመ ገብረ ዳዊት ገብርየ ።
ወእሄሉ ምስሌከ ወአሐንጽ ለከ ቤተ ምእመነ በከመ ሐነጽኩ ለዳዊት ።
ወፈቀደ ሰሎሞን ይቅትሎ ለኢዮርብአም ወሖረ ወተኀጥአ ብሔረ ግብጽ ኀበ ሱስቀም ንጉሀሠ ግብጽ ወነበረ ውስተ ግብጽ እስከ ሞተ ሰሎሞን ።
ወኵሉ ነገሩ ለሰሎሞን ወኵሎ ዘገብረ ወኵሉ ጥበቡ ወዘሂ ተረፈ ናሁ ዝንቱ ውእቱ ዘጽሑፍ ውስተ መጽሐፈ ነገረ መዋዕሊሁ ።
ወመዋዕለ ነግሠ ሰሎሞን በኢየሩሳሌም አርብዓ ዓመተ ።
ወሰከበ ሰሎሞን ምስለ አበዊሁ ወቀበርዎ ውስተ ሀገረ ዳዊት አቡሁ ወነግሠ ሮብዓም ወልዱ ህየንቴሁ ።
ወንግሥተ ሳባእ ሰምዐት ስሞ ለሰሎሞን ወስሞ ለእግዚአብሔር ወመጽአት ትፍትኖ ምስለ ጥበብ ።
ወመጽአት ኢየሩሳሌም በኀይል ክቡድ ፈድፋደ ወአግማል ይጸውሩ አፈዋተ ወወርቀ ብዙኀ ፈድፋደ ወዕንቈ ክቡረ ።
ወቦአት ኀበ ሰሎሞን ወተናገረቶ ኵሎ ዘሀሎ ውስተ ልባ ።
ወፈከረ ላቲ ሰሎሞን ኵሎ ቃላቲሃ ወአልቦ ቃለ ዘተሰወረ እምንጉሥ ዘኢፈከረ ላቲ ።
ወርእየት ንግሥተ ሳባእ ኵሎ ጥበቢሁ ለሰሎሞን ወቤተኒ ዘሐነጸ ።
ወመባልዕቲሁኒ ለሰሎሞን ወትርሲተ አግብርቲሁ ወዕቃሜ እለ ይትለአክዎ ወአልባሲሁኒ ወቀዳሕቶኒ ።
ወምሥዋዓቲሁኒ ዘይሠውዕ ቤተ እግዚአብሔር ወተደመት ።
ወትቤሎ ለንጉሥ ሰሎሞን አማን ውእቱ ነገር ዘሰማዕኩ በምድርየ በእንተ ቃለ ዚአከ ወበእንተ ጥበብከ ።
ወኢአመንክዎሙ ለእለ ዜነዉኒ እስከ ሶበ በጻሕኩ ወርኢኩ በአዕይንትየ ወናሁ ወኢመንፈቀ አልቦ ዘዜነዉኒ ፈድፋደ ርኢኩ ተወሰከ ሠናየ እምነ ዜና ዘዜነዉኒ በምድርየ ።
ብጹዓት አንስቲያከ ወብጹዓን አግብርቲከ እሎንቱ እለ ይቀውሙ ቅድሜከ ወትረ እለ ይሰምዑ ኵሎ ጥበቢከ ።
ለይኩን እግዚአብሔር አምላክከ ቡሩክ ዘሠምረ ያንብርከ ላዕለ አትሮንሰ እስራኤል ።
እስመ አፍቀሮ እግዚአብሔር ለእስራኤል ያቅም እስከ ለዓለም ወአንገሠከ ላዕሌሆሙ ትግበር ፍትሐ ወጽድቀ በአፍታሔሆሙ ።
ወወሀበቶ ለሰሎሞን ምእት ወዕሥራ መክሊተ ዘወርቅ ወአፈዋተ ፈድፋደ ብዙኀ ወዕንቁ ክቡረ ወአልቦ አመ መጽአ ብዙኃ አፈዋተ ዘከመ አሜሃ ዘወሀበት ንግሥተ ሳባእ ለሰሎሞን ።
ወሐመረ ኪራምኒ እንተ ታመጽእ ወርቀ ሶፌር አምጽአት ዕፀ ጽሩበ ፈድፋደ ብዙኀ ወዕንቈ ክቡረ ።
ወገብረ ንጉሥ ኪያሁ ዕፀ ጽሩበ መሳውቃተ ለቤተ እግዚአብሔር ወለቤተ ንጉሥ ወለመዝሙር ወለመሰንቆ ዘማሕልይ ወአልቦ አመ መጽአ ዘከማሁ ዕፀ ጽሩበ በዲበ ምድር ።
ወኢያስተርአየ ወኢበአይቴሂ በውስተ ምድር ዘከማሁ እስከ ይእቲ ዕለት ።
ወንጉሥ ሰሎሞንሂ ወሀባ ለንግሥተ ሳባእ ኵሎ ዘፈቀደት እምኵሉ ዘሰአለቶ ዘእንበለ ዘጸገዋ እምእዴሁ ንጉሥ ወተመይጠት ወአተወት ብሔራ ይእቲሂ ወአግብርቲሃ ።
ዘእንበለ ዘይገብእ ጸባሕተ እምኀበ እለ ይነግዱ ወእምኵሎሙ ነገሥት እለ ፀውዱ ወእምኵሉ መኳንንተ ምድር ።
ወገብረ ሰሎሞን ኰያንወ ዘወርቅ ሠለስቱ ምእት ዝብጦ ሠለስቱ ምእት ሰቅል ለለአሐዱኵናት መድሎቱ ።
ወገብረ ሠለስቱ ምእት ወላትወ ዘወርቅ ዝብጦ ወሠለስቱ ምናን ዘወርቅ ለለአሐዱ ወልታ መድሎቱ ወአንበሮን ውስተ ቤት ዘሐቅል ዘሊባኖስ ።
ወገብረ ንጉሥ እትሮንሰ ዘቀርነ ነጌ ዐቢየ ወቀብኦ ወርቀ ንጹሐ ።
ወስድስቱ መዓርጉ ለአትሮንስ ወአግለፎ አልህምተ እንተ ድኅሬሁ እንተ ለፌሂ ወእንተ ለፌሂ ልጹቀ አትሮንስ ።
ወክልኤቱ በናብስት በላዕለ እደዊሁ ለአትሮንስ ።
ወአሠርቱ ወክልኤቱ ዐናብስት ይቀውሙ ላዕለ ስድስቱ መዓርጊሁ ለአትሮንስ እንተ ለፌሂ ወእንተ ለፌሂ ወኢተገብረ ዘከማሁ ወኢበአይ መንግሥት ።
ወኵሉ ንዋይ ዘአግበረ ሰሎሞን ዘወርቅ ወመቃልድኒ ዘወርቅ ወኵሉ ንዋየ ውእቱ ቤት ዘሐቅለ ሊባኖስ በወርቅ አቅፈሎ ወአልቦ ዘብሩር እስመ አልቦ ኍልቈ ብሩር በመዋዕለ ሰሎሞን ።
እስመ አሕማረ ተርሴስ በቱ ንጉሥ ውስተ ባሕር ምስለ አሕማረ ኪረም ምዕረ ለለሠለስቱ ዓመት ታአቱ ሐመር እምነ ተርሌስ ለንጉሥ ወርቀ ወብሩረ ወዕንቈ ግሉፈ ወስኩዐ ።
ወዐብየ ሰሎሞን ፈድፋደ እምነ ኵሉ ነገሥተ ምድር በብዕል ወበጥበብ ።
ወኵሉ ነገሥተ ምድር የኀሥሡ ይርአዩ ገጾ ለሰሎሞን ወይስምዑ ጥበቦ ዘወሀቦ እግዚአብሔር ልቦ ።
ወእሙንቱኒ ኵሎሙ ያመጽኡ አምኃሁ ንዋየ ወርቅ ወአልባሰ ወማየ ልብን ወአፈዋተ ወአፍራሰ ወአብቅለ በበዓመት ።
ወቦ ሰሎሞን አፍራስ አንስተ አስርቱ ወአርባዕቱ ምእት ለሰረገላቲሁ ወእልፍ ለሀገሩ ወእስራ ምእት አፍራሰ ጸብእ ወአንበሮሙ ውስተ አህጉረ ሰረገላሁ ወቦ ዘኀበ ንጉሥ ውስተ ኢየሩሳሌም ።
ወረሰዮ ንጉሥ ለወርቅ ወለብሩር ከመ እብን ወከመ ዕፀወ ዘቄድሮስ ወዕፀወ ቄድሪኖንሰ በኀቤሁ ከመ ዕፀወ ሰግላ ዘውስተ ገዳም እምነ ብዝኁ ከማሁ ኮነ ።
ወምእታወ አፍራሲሁ ለሰሎሞን እምነ ግብጽ ወእምነ ቱቃሄ ተገበሩ ለንጉሥ ወይነሥእ እምነ ቱቃሔ በተውላጥ ።
ወያአቱ እምነ ግብጽ ሰረገላተ በስድስቱ ምእት ብሩር ወፈረስ በምእት ወሃምሳ ብሩር ወከማሁ ለኵሉ ነገሥተ ኬጤኤም ወለነገሥተ ሶርያ እለ እመንገለ ባሕር ሙፃኦሙ ።
ወዳዊትሰ ንጉሥ ልህቀ ወኀለፈ መዋዕሊሁ ወይከድንዎ አልባሰ ወኢያመውቆ ።
ወይቤሉ ደቁ ለዳዊት ይኅሥሡ ለእግዚእነ ለንጉሥ ወለተ ድንግለ ወያምጽእዋ ኀበ ንጉሥ ወትሰክብ ምስሌሁ ወተሐቅፎ ወታስተማውቆ ወይመውቅ እግዚእነ ንጉሥ ።
ወኀሠሡ ወለተ ሠናይተ እምነ ኵሉ ደወለ እስራኤል ወረከቡ አቢሳሃ ሰሜናዊት ወወሰድዋ ኀበ ንጉሥ ።
ወነበረት ትትለአኮ ወንጉሥሰ ኢያእመራ ።
ወአዶንያስ ወልደ አጊት ተንሥአ ወይቤ አነ እነግሥ ወገብረ ሎቱ ሰረገላተ ወአፍራሰ ወ ሃምሳ ብእሴ እለ ይረውጹ ቅድሜሁ ።
ወግሙራ ኢከልኦ ኦቡሁ ወኢይቤሎ ለምንት ትገብር ከመዝ ወሠናይ ውእቱ ወላሕይ ንጹ ፈድፋደ ወኪያሁ ወለደ እምድኅረ አቤሴሎም ።
ወኵሉ ምክሩ ምስለ ኢዮአብ ወልደ ሶርህያ ወምስለ አብያታር ካህን ወተለውዎ ለአዶንያስ ወረድእዎ ።
ወሳዶቅ ካህን ወብንያስ ወልደ ዮዳሔ ወዮናታን ነቢይ ወሳሚ ወሬሲ ደቂቀ ኀይሉ ለዳዊት ኢተለውዎ ለኦዶንያስ ።
ወጠብሐ ኦዶንያስ አበግዐ ወአጣሌ ወአልህምተ በኀበ ኤቲ ዘዝኤልቲ ዘእምእኃዘ ምድረ ሮጌል ።
ወጸውዐ ኵሎ አኀዊሁ ደቂቀ ንጉሥ ወኵሎ ጽኑዓነ ይሁዳ ደቂቀ ንጉሥ ።
ወናታንሃ ነቢይ ወብንያስ ወጽኑዓኒሆሙ ወሰሎሞንሃ እኁሁ ኢጸውዖሙ ።
ወይቤላ ናታን ለቤርሳቤሕ እሙ ለሰሎሞን እንዘ ይብል ኢሰማዕሊኑ ከመ ነግሠ አዶንያስ ወልደ አጊት ወእግዚእነሰ ዳዊት ኢያእመረ ።
ወይእዜኒ ንዒ አምክርኪ ምክረ ወታድኅኒ ነፍሰሊ ወነፍሰ ሰሎሞን ወልድኪ ።
ንዒ ሖሪ ኀበ ዳዊት ንጉሥ ወትብልዮ አንተ እግዚእየ መሐልከ ለአመትከ እንዘ ትብል ወልድኪ ሰሎሞን ይነግሥ እምድኅሬየ ወውእቱ ይነብር ዲበ መንበርየ ።
ወእፎ ከመ ነግሠ አዶንያስ ።
ወእንዘ አንቲ ትትናገሪ ምስለ ንጉሥ በህየ እበውእ አነሂ እተልወኪ ወእፌጽም ነገርኪ ።
ወቦአት ቤርሳቤሕ ኀበ ንጉሥ ውስተ ጽርሕ ወንጉሥሰ ልህቀ ጥቀ ወአቢሳ ሰሜናዊት ትትለአኮ ለንጉሥ ።
ወደነነት ቤርሳቤሕ ወሰገደት ለንጉሥ ወይቤላ ንጉሥ ምንተ ኮንኪ ።
ወትቤሎ እግዚእየ ንጉሥ አንተ መሐልከ በአምላክከ ለአመትከ እንዘ ትብል ከመ ወልድኪ ሰሎሞን ይነግሥ እምድኅሬየ ወውእቱ ይነብር ዲበ መንበርየ ።
ወናሁ ይእዜ ነግሠ አዶንያስ ወአንተ እግዚእየ ንጉሥ ኢያእመርከ ።
ወጠብሐ አልህምተ ወአባግዐ ወአጣሌ ብዙኀ ወጸውዐ ኵሎ ደቂቀ ንጉሥ ወአብያታር ካህን ወኢዮአብ መልአከ ኀይል ።
ወሰሎሞንሂ ገብርከ ኢጸውዐ ።
ወኪያከ እግዚእየ ንጉሥ አዕይንተ ኵሉ እስራኤል ይሴፈዋከ ታይድዖሙ መኑ ይነብር ውስተ መንበርከ እግዚእየ ንጉሥ እምድኅሬከ ።
ወእምከመ ሰከበ እግዚእየ ንጉሥ ምስለ አበዊሁ ወንከውን አነ ወወልድየ ሰሎሞን ኃጥአነ ።
ወእንዘ ዓዲ ትትናገር ይእቲ ምስለ ንጉሥ ወቦአ ናታን ነቢይ ቅድመ ንጉሥ ።
ወሰገደ ለንጉሥ በገጹ ውስተ ምድር ።
ወይቤሎ ናታን ነቢይ እግዚእየ ንጉሥ አንተኑ ትቤ አዶንያስ ይነግሥ እምድኅሬየ ወውእቱ ይነብር ውስተ መንበርየ ።
እስመ ወረደ ዮም ወሦዐ አልህምተ ወአባግዐ ወአጣሌ ብዙኀ ።
ወጸውዖሙ ለኵሎሙ ደቂቀ ንጉሥ ወመላእክተ ኀይል ወአብያታር ካህን ወሀለዉ ይበልዑ ወይሰትዩ በቅድሜሁ ወይቤልዎ ሕያው አበ ነጋሢ አዶንያስ ።
ወኪያየሰ ገብርከ ወሳዶቅሃ ካህን ወብንያስሃ ወልደ ዮዳሔ ወሰሎሞንሃ ገብርከ ኢጸውዐ ።
ለእመ እምኀበ እግዚእየ ንጉሥ ኮነ ዝንቱ ነገር ወኢነገርኮ ለገብርከ መኑ ይነብር ውስተ መንበርከ አግዚእየ ንጉሥ እምድኅሬሁ ።
ወአውሥአ ዳዊት ወይቤ ንጉሥ ጸውዕዋ ለቤርሳቤሕ ወቦአት ቅድመ ንጉሥ ወቆመት ቅድሜሁ ።
ወመሐለ ንጉሥ ወይቤ ሕያው እግዚአብሔር ዘቤዘዋ ለነፍስየ እምነ ኵሉ ምንዳቤ ።
ከመ በከመ መሐልኩ ለኪ በእግዚአብሔር አምላከ እስራኤል እንዘ እብል ከመ ሰሎሞን ወልድኪ ይነግሥ እምድኅሬየ ወውእቱ ይነብር ውስተ መንበርየ ህየንቴየ ።
ከመ ከማሁ እገብር ዮም በዛቲ ዕለት ።
ወደነነት ቤርሳቤሕ በገጻ ውስተ ምድር ወሰገደት ለንጉሥ ወትቤ ሕያው እግዚእየ ንጉሥ ዳዊት ለዓለም ።
ወይቤ ዳዊት ንጉሥ ጸውዑ ሊተ ሳዶቅሃ ካህነ ወብንያስ ወልደ ዮዳሔ ወቦኡ ኀበ ንጉሥ ወናታን ነቢይ ።
ወይቤሎሙ ንጉሥ ንሥኡ አግብርተ እግዚእክሙ ምስሌክሙ ወአጽዕንዎ ለወልድየ ሰሎሞን ዲበ በቅልየ ወአውርድዎ ውስተ ግዮን ።
ወቅብእዎ በህየ ሳዶቅ ካህን ወናታን ነቢይ ወአንግሥዎ ላዕለ እስራኤል ወንፍሑ ቀርነ ወበሉ ሕያው አበ ነጋሢ ሰሎሞን ።
ወዕርጉ ወትልውዎ ወይባእ ወይንበር ውስተ መንበርየ ወውእቱ ይነግሥ ህየንቴየ ወአነ አዘዝኩ ይንግሥ ላዕለ እስራኤል ወይሁዳ ።
ወአውሥኦ ብንያስ ወልደ ዮዳሔ ለንጉሥ ወይቤሎ ወይኩን ከማሁ ምእመነ ወይረሲ እግዚአብሔር ለእግዚእየ ለንጉሥ ።
በከመ ሀለወ እግዚአብሔር ምስለ እግዚእየ ንጉሥ ከማሁ ምስለ ሰሎሞንሂ የሀሉ ወይዕበይ መንበሩ እምነ መንበረ እግዚእየ ንጉሥ ዳዊት ።
ወወረዱ ሳዶቅ ካህን ወናታን ነቢይ ወብንያስ ወልደ ዮዳሔ ወኬርቲ ወፌልቲ ወአጽዐንዎ ለሰሎሞን ላዕለ በቅለ ንጉሥ ዳዊት ወወሰድዎ ውስተ ግዮን ።
ወነሥአ ሳዶቅ ካህን ወአምጽአ ቀርነ ቅብእ እምነ ደብተራ ወቀብኦ ለሰሎሞን ወነፍሐ ቀርነ ወይቤሉ ኵሉ ሕዝብ ሕያው አበ ነጋሢ ሰሎሞን ።
ወዐርጉ ኵሉ ሕዝብ ወተለውዎ ወዘበጡ ከበሮ ወመሰንቆ ወተፈሥሑ ዐቢየ ትፍሥሕተ ወደንገፀት ምድር እምነ ቃሎሙ ።
ወሰምዐ አዶንያስ ወኵሎሙ ኅሩያኒሁ ወእሙንቱሰ አኅለቁ መሲሐ ወሰምዐ ኢዮአብ ቃለ ቀርን ወይቤ ምንት ውእቱ ዝንቱ ድምፀ ሀገር ።
ወእንዘ ዓዲ ይትናገር ወናሁ ዮናታን ወልደ አብያታር ካህን ቦአ ወይቤሎ አዶንያስ ባእ እስመ ብእሲ ኀይል አንተ ወሠናየ ትዜኑ ።
ወአውሥአ ዮናታን ወይቤ አንግሦ እግዚእነ ንጉሥ ዳዊት ለሰሎሞን ።
ወፈነወ ንጉሥ ምስሌሁ ሳዶቅሃ ካህን ወናታንሃ ነቢይ ወብንያስ ወልደ ዮዳሔ ወኬርቲ ወፌልቲ ወአጽዐንዎ ዲበ በቅለ ንጉሥ ።
ወቀብእዎ ሳዶቅ ካህን ወናታን ነቢይ ወአንገሥዎ በግዮን ወዐርጉ እምህየ እንዘ ይትፌሥሑ ወደምፀት ሀገር ወዝንቱ ውእቱ ነገር ዘሰማዕክሙ ።
ወነበረ ሰሎሞን ውሰተ መንበረ መንግሥት ።
ወቦኡ አግብርተ ንጉሥ ያእኵትዎ ለንጉሥ ለእግዚእነ ዳዊት ወይቤልዎ ያሠኒ እግዚአብሔር ላዕለ ስሙ ለሰሎሞን ወልድከ ፈድፋደ እምነ ስምከ ወያዕብዮ እግዚአብሔር ለመንበሩ እምነ መንበርከ ።
ወሰገደ ንጉሥ በውስተ ምስካቡ ።
ወንጉሥኒ ከመዝ ይቤ ይትባረክ እግዚአብሔር አምላከ እስራኤል ዘወሀበ ዮም እምነ ዘርእየ ዘይነብር ዲበ መንበርየ እንዘ ይሬእያ አዕይንትየ ።
ወተንሥኡ ኵሎሙ ኅሩያኒሁ ለአዶንያስ ወሖሩ ብእሲ ብእሲ ፍኖቶ ።
ወአዶንያስ ፈርሀ እምነ ቅድመ ገጹ ለሰሎሞን ወተንሥአ ወሖረ ወአኀዘ አቅርንተ ምሥዋዕ ።
ወአይድዕዎ ለሰሎሞን ወይቤልዎ ናሁ አዶንያስ ፈርህ እምነ ገጸ ንጉሥ ሰሎሞን ወአኀዘ አቅርንተ ምሥዋዕ ወይቤ ይምሐል ሊተ ሰሎሞን ዮም ከመ ኢይቅትለኒ በኀፂን ።
ወይቤ ሰሎሞን እመ ኮነ ወልደ ኀይል ኢትወድቅ እምነ ሥዕርቱ ውስተ ምድር ወእመሰ ተረክበት እኪት በላዕሌሁ ይመውት ።
ወለአከ ሰሎሞን ንጉሥ ወአውረድዎ እምነ መልዕልተ ምሥዋዕ ወቦአ ወሰገደ ለሰሎሞን ወይቤሎ ሰሎሞን እቱ ቤተከ ።
ወናሁ ብእሴ እግዚአብሔር መጽአ እምነ ይሁዳ ውስተ ቤቴል በቃለ እግዚአብሔር ወኢዮርብዓምሰ ይቀውም ውስተ ምሥዋዕ ከመ ይሡዕ ።
ወጸውዖ ለውእቱ ምሥዋዕ ብእሴ እግዚአብሔር በቃለ እግዚአብሔር ወይቤ ምሥዋዕ ምሥዋዕሰ ከመዝ ይቤ እግዚአብሔር ናሁ ወልድ ይትወለድ ለቤተ ዳዊት ኢዮስያስ ስሙ ።
ወይሠውዕ ላዕሌከ ገነውተ አማልክት እለ ሦዑ በዲቤከ ወአዕጽምተ እጓለ እመሕያው ያውዒ ወያነድድ ላዕሌከ ።
ወይከውን ይእተ አሚረ ተአምር ዝንቱ ቃል ዘይቤ እግዚአብሔር ዝንቱ ምሥዋዕ ለይንቃዕ ወይትከዐው ዘውስቴቱ ጽንሓሒሁ ።
ወእምዝ ሶበ ሰምዐ ኢዮርብዓም ቃሎ ለብእሴ እግዚአብሔር ዘነበበ በዲበ ምሥዋዕ ዘውስተ ቤቴል ።
አንሥአ እዴሁ ንጉሥ በዲበ ምሥዋዕ ወይቤ አኀዝዎ ወእምዝ የብሰት እዴሁ እንተ አንሥአ ላዕሌሁ ወስእነ አግብኦታ ኀቤሁ ።
ወነቅዐ ውእቱ ምሥዋዕ ወተክዕወ ዘውስቴቱ ጽንሓሒሁ በከመ ተአምር ዘገብረ ውእቱ ብእሴ እግዚአብሔር በቃለ እግዚአብሔር ።
ወይቤሎ ኢዮርብዓም ለብእሴ እግዚአብሔር ሰአል ሊተ ቅድመ ገጹ ለእግዚአብሔር አምላክከ ።
ወትግባእ እዴየ ላዕሌየ ወሰአለ ሎቱ ብእሴ እግዚአብሔር ኀበ እግዚአብሔር ወገብአት እዴሁ ለንጉሥ ኀቤሁ ወኮነት ከመ ቀዳሚ ።
ወይቤሎ ንጉሥ ለብእሴ እግዚአብሔር ባእ ምስሌየ ውስተ ቤትየ ወምሳሕ ምስሌየ ውስተ ቤትየ ።
ወይቤሎ ብእሴ እግዚአብሔር ለንጉሥ እመ ሠሀብከኒ መንፈቀ ቤትከ ኢይበውእ ምስሌከ ወኢይበልዕ እክለ ወኢይሰቲ ማየ በዝንቱ መካን ።
እስመ ከመዝ አዘዘኒ እግዚአብሔር ወይቤለኒ ኢትብላዕ እክለ ወኢትስተይ ማየ ወኢትግባእ ፍኖተ እንተ ባቲ ሖርከ ።
ወአተወ እንተ ካልእ ፍኖት ወኢገብአ በፍኖተ እንተ መጽአ ውስተ ቤቴል ።
ወሀሎ ብእሲ ነቢይ ልሂቅ ውስተ ቤቴል ዘይነብር ።
ወመጽኡ ደቂቁ ወነገርዎ ኵሎ ግብረ ዘገብረ ብእሴ እግዚአብሔር ይእተ አሚረ በቤቴል ወቃሎ ዘከመ ይቤሎ ለንጉሥ ወተምዖሙ አቡሆሙ ።
ወይቤሎሙ እንተ አይ ፍኖት ሖረ ወአርአይዎ ደቁ ፍኖተ እንተ ባቲ ሖረ ብእሴ እግዚአብሔር ዘመጽአ እምይሁዳ ።
ወይቤሎሙ ለደቁ ረሐሉ ሊተ አድግየ ወረሐሉ ሎቱ አድጎ ወተጽዕነ ።
ወሖረ ወዴገኖ ለብእሴ እግዚአብሔር ወረከቦ ይነብር ታሕተ ዕፅ ወይቤሎ አንተኑ ውእቱ ብእሴ እግዚአብሔር ዘመጻእከ እምይሁዳ ወይቤሎ አነ ውእቱ ።
ወይቤሎ ነዓ ምስሌየ ወብላዕ እክለ ።
ወይቤሎ ኢይክል ገቢአ ምስሌከ ኢይበልዕ እክለ ወኢይሰቲ ማየ በዝንቱ መካን ።
እስመ ከማሁ አዘዘኒ ቃለ እግዚአብሔር ወይቤለኒ ኢትብላዕ እክለ ወኢትስተይ ማየ በህየ ወኢትግባእ በፍኖት እንተ ባቲ ሖርከ ።
ወይቤሎ ዝክቱ አነኒ ነቢይ አነ ዘከማከ ።
ወመልአክ ነበበኒ በቃለ እግዚአብሔር ወይቤለኒ አግብኦ ኀቤከ ውስተ ቤትከ ወይብላዕ እክለ ወይስተይ ማየ ወሐሰዎ ።
ወአግብኦ ወበልዐ እክለ ወሰትየ ማየ በቤቱ ።
ወእምዝ እንዘ ይነብር ውስተ ማእድ ወመጽአ ቃለ እግዚአብሔር ኀበ ዝክቱ ነቢይ ዘአግብኦ ።
ወይቤሎ ለብእሴ እግዚአብሔር ዘመጽአ እምይሠሁዳ ከመዝ ይቤ እግዚአብሔር እስመ አምረርካሁ ለቃለ እግዚአብሔር ወኢዐቀብከ ትእዛዞ ዘአዘዘከ እግዚአብሔር አምላክከ ።
ወእምዝ እምድኅረ በልዐ እክለ ወስትየ ማየ ወረሐሉ ሎቱ እድጎ ወተንሥአ ወሖረ ።
ወረከቦ ዐንበሳ በፍኖት ወቀተሎ ።
ወተገድፈ በድኑ ውስተ ፍኖት ወአድጉሂ ቆመ ኀቤሁ ወውእቱኒ ዐንበሳ ቆመ ኀቤሁ ።
ወመጽኡ ዕደው እለ የኀልፉ ሠረከቡ በድኖ ግዱፈ ውስተ ፍኖት ወይቀውም ዐንበሳ ኀበ በድኑ ወቦኡ ወዜነዉ ኀበ ሀሎ ይነብር ዝክቱ ነቢይ ልሂቅ ።
ወሰምዐ ውእቱ ዘአግብኦ ወይቤ ዝክቱ ብእሴ እግዚአብሔር ውእቱ ዘአምረረ ቃለ እግዚአብሔር ።
ወሖረ ወረከቦ በድኖ ግዱፈ ውስተ ፍኖት ወአድጉ ወዐንበሳ ይቀውሙ ውስተ በድኑ ወኢበልዖ ውእቱ ዐንበሳ ሥጋሁ ለብእሴ እግዚአብሔር ወአድጎሂ ኢቀተለ ።
ወነሥአ በድኖ ዝክቱ ነቢይ ለብእሴ እግዚአብሔር ወጸዐኖ ላዕለ አድጉ ወአእተዎ ሀገረ ውእቱ ነቢይ ።
ከመ ይቅብሮ ውስተ መቃብረ ዚአሁ ወበከይዎ ወላሐውዎ ።
ወእምድኅረ ላሐውዎ ይቤሎሙ ለደቁ አመ ሞትኩ ቅብሩኒ ውስተ ዝንቱ መቃብር ኀበ ተቀብረ ብእሴ እግዚአብሔር ኀበ ሀለዉ አዕፅምቲሁ ደዩኒ ኪያየ ከመ ይሕየዉ አዕፅምትየ ምስለ አዕፅምቲሁ ።
እስመ ኮነ ቃሉ ዘነበበ በቃለ እግዚአብሔር ላዕለ ምሥዋዕ ዘቤቴል ወላዕለ አብያተ አማልክቲሆሙ ዘውስተ ሰማርያ ።
ወእምድኅረ ዝንቱ ነገር ኢተመይጠ ኢዮርብዓም እምነ እከዩ ።
ወገብአ ወገብረ ገነውተ አማልክቲሆሙ እምውስተ ሕዝብ ወለዘፈቀደ ይኩን ገነውተ አማልክቲሆሙ ይፈቱ ወይከውን ።
ወኮነ ዝንቱ ነገር ኀጢአተ ላዕለ ቤተ ኢዮርብዓም ለተሠርዎ ወለማስኖ እምገጸ ምድር ።
ወኮነ ቃለ እግዚአብሔር ኀበ አዩ ወልደ አናኒ በእንተ በአስ ወይቤሎ ።
እስመአ አልዐልኩከ እምነ ምድር ወረሰይኩከ ንጉሥ ለሕዝብየ እስራኤል ወሖርከ በፍኖቱ ለኢዮርብዓም ዘአስሐቶሙ ለሕዝብየ እስራኤል ከመ ያምዕዑኒ ዘከንቶሙ ።
ናሁ አነ አነሥእ ድኅሬሁ ለባአስ ወድኅረ ቤቱ ወእሬስዮ ከመ ቤተ ኢዮርብዓም ወልደ ናባጥአ ።
አብድንቲሁ ለባአስ ዘውስተ ሀገር ከለባት ይበልዕዎሙ ወአብድንቲሆሙ ዘውስተ ገዳም አዕዋፈ ሰማይ ይበልዕዎሙ ።
ወኵሉ ነገሩ ለባአስ ወኵሉ ዘገብረ ወኵሉ ኀይሉ ናሁ ዝንቱ ውእቱ ዘጽሑፍ ውስተ መጽሐፈ ነቢያቲሆሙ መዋዕለ መንግሥቶሙ ለእስራኤል ።
ወሰከበ በአስ ምስለ አበዊሁ ወተቀብረ ውስተ ተርሳ ወነግሠ ኤላ ወልዱ ህየንቴሁ አመ እስራ ዓመተ መንግሥቱ ለአሳ ።
ወነበቦ እግዚአብሔር በእደ እዩ ወልደ አናኒ ላዕለ በአስ ወላዕለ ቤቱ በእንተ ኵሉ እኪት ዘኮነ እንተ ገብረ ቅድመ እግዚአብሔር ።
ከመ ያምዕዖ በግብረ እደዊሁ ከመ ይኩን ከመ ቤተ ኢዮራብዓም ወከመ ይቅትልዎ ።
ወነግሠ ኤላ ወልደ በአስ ላዕለ እስራኤል ክልኤቱ ዓመተ በተርሳ ።
ወአስተጋብአ ዘንበሪ ደቆ ላዕሌሁ መልአክ መንፈቀ ኀይለ አፍራስ ወኤላሰ ሀለወ ውስተ ቴርሳ ይሰቲ ወይሰክር በቤቱ ለዖሳ መጋቢሁ ዘቲርሳ ።
ወቦአ ዘንበሪ ወረገዞ ወቀተሎ ወነግሠ ህየንቴሁ ።
ወኮነ እምድኅረ ነግሠ ወነበረ ላዕለ መንበረ መንግሥቱ ቀተለ ኵሎ ቤተ ባአስ ።
በከመ ነበበ እግዚአብሔር ላዕለ ቤተ ባአስ በከመ ተናገረ በአፉሁ ለኢዩ ነቢይ ።
በእንተ ኵሉ ኀጢአቱ ለባአስ ወለኤላ ወልዱ ዘከመ አስሐቶሙ ለእስራኤል ከመ ያምዕዕዎ ለእግዚአብሔር አምላከ እስራኤል በርኵሰ ዚአሆሙ ።
ወዘተረፈ ነገሩ ለኤላ ዘገብረ ናሁ ውእቱ ዝንቱ ዘጽሑፍ ውስተ መጽሐፈ ነቢያቲሆሙ ለነገሥተ እስራኤል ።
ወዝንበሪ ነግሠ ስብዓቱ ዓመተ በተርሳ ወተዓይኒሆሙሰ ለእስራኤል ውስተ ገባቶን ዘኢሎፍሊ ።
ወሰምዑ ሕዝብ ውስተ ተዓይን እንዘ ይብሉ ዐለወ ዝንበሪ ወቀተሎ ለንጉሥ ወነግሠ ለእስራኤል ህየንቴሁ ወከመዝ ሰምዑ ወአንገሥዎ ለዝንበሪ መልአከ ሰራዊት በይእቲ ዕለት በውስተ ትዕይንት ።
ወዐርገ ዝንበሪ ወኵሉ እስራኤል ምስሌሁ እምገባቶን ወዐገትዋ ለቴርሳ ወነበሩ ውስቴታ ።
ወእምዝ ሶበ ርእየ ዝንበሪ እስመ ተዐግተት ሀገር ወከመ አውዐዩ ቤተ ንጉሥ ወአውዐየ ውእቱሂ በቤተ ንጉሥ ወሞተ ።
በእንተ ኀጣውኢሁ ዘገብረ እኩየ ቅድመ እግዚአብሔር ዘሖረ በፍኖተ ኢዮራብዓም ወልደ ናባጥ ወበኀጢአቱ ዘአስሐቶሙ ለእስራኤል ።
ወተረፈ ነገሩ ለዝንበሪ ወኵሉ ዘገብረ ናሁ ውእቱ ዘጽሑፍ ውስተ መጽሐፈ ነቢያቲሆሙ ለነገሥተ እስራኤል ።
ወአሜሃ ተከፍለ ሕዝበ እስራኤል መንፈቀ ሕዝብ ተለውዎ ለተምኒ ወልደ ጎታን ከመ ያንግሥዎ ወመንፈቀ ሕዝብ ተለውዎ ለዝንበሪ ።
ወሕዝብ ዘተለውዎ ለዝንበሪ ጸንዕዎሙ ለሕዝብ እለ ተለውዎ ለተምኒ ወልደ ጎታን ወሞተ ተምኒ ወኢዮራም እኁሁ በውእቱ መዋዕል ወነግሠ ዝንበሪ እምድኅረ ተምኒ ።
አመ ሰላሳ ወአሐዱ ዓመተ መንግሥቱ ለአሳ ነግሠ ዝንበሪ ለእስራኤል አሠርቱ ወክልኤቱ ዓመተ ወስድስቱ ዓመተ ነግሠ በቴርሳ ።
ወተሣየጦ ዝንበሪ ለደብረ ሰምሮን በኀበ ሴምር እግዚኡ ለውእቱ ደብር በክልኤ መካልየ ብሩር ወሐነጾ ለውእቱ ደብር ወሰመዩ ስሞ ለውእቱ ደብር ዘሐነጸ በስመ ሴሜር እግዚኡ ለውእቱ ደብር ሴሜሮን ።
ወገብረ ዝንበሪ እኩየ ቅድመ እግዚአብሔር ወአፈድፈደ ገቢረ እኪት ፈድፋደ እምነ ኵሎሙ እለ ኮኑ እምቅድሜሁ ።
ወሖረ በፍኖተ ኢዮራብዓም ወልደ ናባጥ ወበኀጢአቱ ዘአስሐቶሙ ለእስራኤል ከመ ያምዕዕዎሙ በከንቶሙ ።
ወኵሉ ነገሩ ለዝንበሪ ወኵሉ ዘገብረ ወኵሉ ኀይሉ ናሁ ውእቱ ዝንቱ ዘጽሑፍ ውስተ መጽሐፈ ነቢያቲሆሙ መዋዕሊሆሙ ለነገሥተ እስራኤል ።
ወሰከበ ዝንበሪ ምስለ አበዊሁ ወቀበርዎ ውስተ ሰማርያ ወነግሠ አካአብ ወልዱ ህየንቴሁ ።
ወአመ ካልእት ዓመተ መንግሥቱ ለኢዮሳፍጥ ንጉሠ ይሁዳ ነግሠ አካአብ ወልደ ዝንበሪ ለእስራኤል በሰማርያ ዕሥራ ወክልኤቱ ዓመተ ።
ወገብረ አካአብ እኩየ ቅድመ እግዚአብሔር ወአፈድፈደ ገቢረ እኩይ እምኵሉ እለ እምቅድሜሁ ።
ወኢመጠኑ ይሖሩ በፍኖተ ኀጢአቱ ለኢዮራብዓም ወልደ ናባጥ ወአውሰበ ብእሲተ እንተ ስማ ኢያዜብል ወለተ ኢየተባሔል ንጉሠ ሲዶና ወሖረ ወተቀንየ ለበዓል ወሰገደ ሎቱ ።
ወገብረ ምሥዋዐ ለበዓል በውስተ ቤተ አማልክቲሁ ዘሐነጸ በሰማርያ ።
ወገብረ አካአብ ምሕራማተ ዖም ወወሰከ ገቢረ በዘያምዕዖ ወያመርር በዘ ትሤሮ ነፍሱ ወአፈድፈደ ገቢረ እኪት እምነ ኵሉ ነገሥተ እስራኤል እለ ነግሡ አምቅድሜሁ ።
ወሐነጸ አኪያል ቤተሌዊ ወሣረራ ለኢያሪኮ ።
በአብሮን በኵሩ ወአቀመ ኆኃቲሃ በዜጉብ ወሬዛሁ በከመ ቃለ እግዚአብሔር ዘነበበ በእደ ኢያሱ ወልደ ነዌ ።
ወአስተጋብአ ወልደ አዴር ኵሎ ኀይሎ ወዐርገ ወዐገታ ለሰማርያ ወነበረ ይሰቀቦሙ ወሀለዉ ምስሌሁ ሠላሳ ወክልኤቱ ነገሥት ወኵሉ አፍራሲሆሙ ወሰረገላቲሆሙ ወዐርጉ ወዐገትዋ ለሰማርያ ወቀተልዋ ።
ወለአከ ሐዋርያተ ኀበ አካአብ ንጉሠ እስራኤል እንዘ ይብል ከመዝአ ይቤ ወልደ አዴርአ ።
ወርቅከኒ ወብሩርከኒ ዚአየ ውእቱ ወአንስቲያከኒ ወውሉድከኒ ዚአየ ውእቱ ።
ወአውሥአ አካአብ ንጉሥ ወይቤሎ በከመ ትቤ እግዚኦ ንጉሥ አነኒ ዚአከ ወኵሉ ዘዚአየ ዚአከ ውእቱ ።
ወደገመ ልኢከ ኀቤሁ ወመጽኡ ሐዋርያቲሁ ወይቤልዎ ለአካአብ ከመዝ ይቤ ወልደ አዴር ናሁ ለአኩ ኀቤከ አነ ፈኑ ሊተ ወርቀከ ወብሩረከ ወአንስቲያከኒ ።
ወእመአኮ ጌሰም ዘጊዜ እፌኑ ደቅየ ወይፈትኑ ዜተከ ወቤተ ደቂቅከ ወኵሎ ዘአፍተዎሙ ወዘአደሞሙ ለዐይኖሙ ወኵሎ ዘገሰሱ በእደዊሆሙ ይነሥኡአ ።
ወጸውዖሙ ንጉሠ እስራኤል ለኵሉ ረባናት ወይቤሎሙ ርእዩ ከመ እኪተ የኀሥሥ ዝንቱ ለአከ ኀቤየ በእንተ አንስቲያየ ወበእንተ ደቂቅየ ወበእንተ አዋልድየ ወወርቅየሰ ወብሩርየ ኢከላእክዎ ።
ወይቤልዎ ረባናት ወኵሉ ሕዝብ እንብከ ኢትበሎ አሆ ።
ወይቤሎሙ ለሐዋርያቲሁ ለወልደ አዴር በልዎ ለእግዚእክሙ ኵሎ ዘለአከ ኀበ ገብርከ ቀዲሙ እገብር ።
ወዘንተሰ ነገርአ ኢይክልአ ገቢርአ ወሖሩ እሙንቱ ሐዋርያት ወነገርዎ ዘንተ ቃለ ።
ወለአኮሙ ካዕበ ወልደ አዴር ኀቤሁ እንዘ ይብል ከመዝ ለይረስየኒ እግዚአብሔር ወከመዝ ለይቅትለኒ ለእመ ኢኬድዎ ለምድርክሙ ሶርያ ወኵሉ ሕዝብየ ወሠራዊትየ ወእመ ኢረሰይዎ ማኅደረ ቈናጽል ።
ወአውሥአ ንጉሠ እስራኤል ወይቤሎ ይኩንአ ወኢይትመካሕ ዘሰናምአ ከመአ ርቱዕአ ።
ወእምዝ ሶበ ሰምዐ ዘንተ ቃለ ወሀለወ ውስተ ደብተራሁ ይሰቲ ምስለ ኵሎሙ ነገሥት እለ ምስሌሁ ወይቤሎሙ ለደቁ ሕጽሩ ሐጹረ ውስተ ሀገር ።
ወመጽአ አሐዱ ነቢይ ኀበ ንጉሠ እስራኤል ወይቤሎ ከመዝ ይቤ እግዚአብሔር ርኢከኑ ኵሎ አሕዛብአ ዘንተ ብዙኀ ።
ናሁ አነ አገብኦሙ ዮም ውስተ እዴከ ወታአምር እንከ ከመ አነ ውእቱ እግዚአብሔር ።
ወይቤ አካአብ በምንተ አአምር ወይቤሎ ከመዝ ይቤ እግዚአብሔር በደቆሙ ለመላእክቱ አድያም ወይቤሎ አካአብ መኑ ይቀድም ስሒጠ ወመኑ ያስተአኅዝ ቀትለ ወይቤሎ ነቢይ አንተ ።
ወኍልቆሙ ክልኤቱ ምእት ሰላሳ ወክልኤቱ ነገሥት እለ ይረድእዎ ።
ወወፅኡ ደቀ መላእክተ አድያም ቀደሙ ወለአኩ ወነገርዎ ለንጉሠ ሶርያ ወይቤልዎ ናሁ መጽኡ ዕደው እምነ ሰማርያ ።
ወዳኅና ቀናገሮሙ በሰላም እንከሰ ከመ ሕያዋኒሆሙ የአኀዝዎሙ ዘይወጽእ ወኢይትዐወቅ እምነ ሀገር ።
ወእሙንቱሰ ኀለፉ ወድኡ እምነ ሀገር እልክቱ ደቀ መላእክተ አድያም ወሰራዊትሰ ድኅሬሆሙ ።
ወቀተሉ ኵሎሙ ወደገሙ ቀቲለ ኵሎሙ ወእምዝ ጐዩ ሶርያ ወዴገንዎሙ እስራኤል ወአምሰጠ ወልደ አዴር በፈረስ ረዋጺ ።
ወወፅአ ንጉሠ እስራኤል ወነሥአ ኵሎ አፍራሲሆሙ ወሰረገላቲሆሙ ወቀተሎሙ ዐቢየ ቀትለ ለሶርያ ።
ወመጽአ ነቢይ ኀበ ንጉሠ እስራኤል ወይቤሎ አጽንዕ ርእሰከ ወአእምር ዘከመ ትገብር እስመ ዓመ ዘይመጽእ የዐርግ ላዕሌከ ወልደ አዴር ንጉሠ ሶርያ ።
ወይቤቤልዎ ደቁ ለንጉሠ ሶርያ አምላከ አድባር ውእቱ አምላከ እስራኤል ወአኮ አምላከ ቈላት ወበበይነ ዝንቱ ሞኡነ ወእመሰ አፍጠነ ጸቢኦቶሙ ንመውኦሙ ።
ወዘንተ ነገረ ዘንብለከ ግበር ፈንዎሙ ለእሉ ነገሥት ይእትዉ በሓውርቲሆሙ ወሢም ህየንቴሆሙ መላእክተ ሰራዊት ።
ወናመጽእ ለከ ካልአነ ሰራዊተ ህየንቴሆሙ ወሢም ህየንቴሆሙ ተክሎሙ ለእለ ሞቱ ሰራዊትከ ወአፍራስኒ ህየንተ አፍራሲከ ወሰረገላትኒ ህየንተ ሰረገላቲከ ።
ወንጽብኦሙ ፍጡነ ወንመውኦሙ ወሰምዖሙ ወገብሩ ከማሁ ።
ወእምዝ በዓመቱ ኈለቆሙ ወልደ አዴር ለኵሉ ሶርያ ወዐርገ ውስተ ኤፌቃ ከመ ይትቃተሎሙ ለእስራኤል ።
ወደቂቀ እስራኤልኒ ተንሥኡ ወትቀበልዎሙ ወተዐየኑ ።
እስራኤል አንጻሮሙ ወከኑ በኀቤሆሙ ከመ ክልኤቱ መራዕየ አጣሊ ወሶርያሰ መልእዋ ለምድር ።
ወመጽአ ብእሴ እግዚአብሔር ወይቤሎ ለንጉሠ እስራኤል እስመ ይቤሉ ሶርያ አምላከ አድባር ውእቱ እግዚአብሔር አምላከ እስራኤል ወኢኮነ አምላክ ቈላት ።
ወአገብኦሙ ለዝንቱ ኀይሎሙ ዐቢይ ውስተ እዴከ ወታአምር ከመ ውእቱ እግዚአብሔር ።
ወተዐየኑ እሉ ቅድመ እልክቱ ሰቡዐ መዋዕለ ወአመ ስብዓቱ ዕለት ተአኀዙ ይትቃተሉ ወቀተልዎሙ እስራኤል ለሶርያ አሠርቱ እልፍ በአሐቲ ዕለት አጋር ።
ወጐዩ እለ ተርፉ ውስተ ሀገረ አፌቃ ወበህየ ወድቀ አረፍት ላዕለ ክልኤቱ እልፍ ወሰባ ምእት ብእሲ እለ ተርፉ ውስተ ሀገረ አፍቃ ወእምሰጠ ወልደ እዴር ወቦአ ውስተ ውሳጥያተ ጽርሑ ።
ወይቤሎሙ ለደቁ አአምር ከመ ነገሥተ እስራኤል ነገሥት መሓርያን እሙንቱ ወንልበስ ሠቀ ወንቅንት ውስተ ሐቌነ ።
ወንትቀጸል አሕባለ ውስተ አርእስቲነ ወንሖር ኀሰ ንጉሠ እስራኤል ዮጊ ያሐይወነ ነፍሰነ ።
ወቀነቱ ሠቀ ውስተ ሐቌሆሙ ወተቀጸሉ አሕባለ ውስተ ርእሶሙ ።
ወይቤልዎ ለንጉሠ እስራኤል ይቤለከ ገብርከ ወልደ አዴር አሕይወነ ነፍሰነ ወይቤ ሕያውኑ ውእቱ እኁየ ።
ወአስተቀሰሙ እሙንቱ ዕደው ሶበ ተናገሮሙ ሠናየ ወእምዝ ይቤልዎ መጽአ እኁከ ወልደ አዴር ።
ወይቤሎሙ ባኡ ወአምጽእዎ ወወፅአ ወልደ አዴር ወሖረ ኀቤሁ ወነሥኦ ወአጽዐኖ ኀቤሁ ውስተ ሰረገላቲሁ ።
ወይቤሎ አገብእ ለከ አህጉረ እለ ነሥአ አቡየ እምነ አቡከ ።
ወትጉበር ለከ ምኅላፈ እንተ ደማስቆ ከመ ገብረ አቡየ እንተ ሰማርያ ወአነኒ ተማሒልየ እፌንወከ ወእምዝ ተማሐሉ ወፈነዎ ።
ወአሐዱ ብእሲ እምውስተ ደቆሙ ለነቢያት ይቤሎ ለካልኡ ቅትለኒ በቃለ እግዚአብሔር ወአበዮ ውእቱ ብእሲ ቀቲሎቶ ።
ወይቤሎ እስመ አበይከ ሰሚዐ ቃለ እግዚአብሔር ሶበ ሖርከ እምኀቤየ ይቀትለከ ዐንበሳ ወሖረ እምኀቤሁ ወረከቦ ዐንበሳ ወቀተሎ ።
ወእምዝ ረከበ ካልአ ብእሴ ወይቤሎ ቅትለኒ ወቀተሎ ውእቱ ብእሲ ወእምድኅረ ቀተሎ ቀጥቀጦ ።
ወሖረ አሐዱ ነቢይ ኀበ ንጉሠ እስራኤል ወቆመ ውስተ ፍኖት ወአሰረ ተሌሳ ውስተ አዕይንቲሁ ።
ወእንዘ የኀልፍ ጸርኀ ሎቱ ለንጉሥ ኀቤሁ ወይቤሎ ለንጉሥ ጸብአ ገብርከ ምስለ ሰራዊት ጻባኢት ።
ወመጽአ አሐዱ ብእሲ ኀቤየ ወአምጽአ ሊተ ብእሴ ወይቤለኒ ዕቀቦ ለዝንቱ ብእሲ ወእመሰ ተኀጥአከ ወአምሰጠከ ነፍስከ ህየንተ ነፍሱ ወእመ አኮ መክሊተ ብሩር ታደሉ ሊተ ።
ወእምዝ እስከ እትመየጥ ለፌ ወከሐከ ኀጣእክዎ ወይቤሎ ንጉሠ እስራኤል ለሊከ ቀተልኮ ወናሁ ትትዐወቅ ከመ ፈያት አንተ ።
ወበጊዜሃ አሰሰለ ተቤሳ እምዲበ አዕይንቲሁ ወአእመሮ ንጉሥ ከመ እምውስተ ነቢያት ውእቱ ።
ወይቤሎ ውእቱ ነቢይ ከመዝ ይቤ እግዚአብሔር እስመ አውፃእከ ብእሴ ትሤሮ ነፍስከ ትኩን ህየንተ ነፍሱ ወሕዝብከ ህየንተ ሕዝቡ ።
ወሖረ ንጉሠ እስራኤል ሕዙኑ ወትኩዙ ።
አመ አስርቱ ወስምንቱ ዓመት እምዘ ነግሠ ኢዮራብዓም ወልደ ናባጥ ወነግሠ አብያ ወልዱ ለሮብዓም ላዕለ ይሁዳ ።
ስድስቱ ዓመተ ነግሠ ወስማ ለእሙ አውምሐክ ወለተ አበሴሎም ።
ወሖረ በኀጢአተ አቡሁ ዘገብረ እምቅድሜሁ ወኢኮነ ልቡ ፍጹመ በቅድመ እግዚአብሔር አምላኩ ከመ ልበ ዳዊት አቡሁ ።
እስሙ በእንተ ዳዊት አቡሁ ረሰየ ሎቱ እግዚአብሔር ተረፈ ከመ ይቁሙ ደቂቁ እምድኅሬሁ ወከመ ያቅማ ለኢየሩሳሌም ።
እስመ ገብረ ዳዊት ጽድቀ ቅድመ እግዚአብሔር ወኢተግሕሠ እምኵሉ ዘአዘዞ በኵሉ መዋዕለ ሕይወቱ ።
ወዝኒ ዘተረፈ ነገሩ ለአብዩ ወኵሉ ግብሩ ናሁ ውእቱ ዝንቱ ዘጽሑፍ ውስተ መጽሐፈ ነቢያት መዋዕሊሆሙ ለነገሥተ ይሁዳ ወቀትል ማእከሎሙ ለአብዩ ወማእከለ ኢዮራብዓም ።
ወሰከበ አብዩ ምስለ አበዊሁ አመ እስራ ወአርባዕቱ ዓመቲሁ ለኢዮርብዓም ወቀበርዎ ኀበ አበዊሁ ውስተ ሀገረ ዳዊት ወነግሠ አሳ ወልዱ ህየንቴሁ ።
አመ እስራ ወአርባዕቱ ዓመተ መንግሥቱ ለኢዮራብዓም ንጉሠ እስራኤል ነግሠ አሳ ለይሁዳ ።
አርብዓ ወአሐዱ ዓመተ ነግሠ በኢየሩሳሌም ወስማ ለእሙ ሐና ወለተ አበሴሎም ።
ወገብረ አሳ ጽድቀ ቅድመ እግዚአብሔር ከመ ዳዊት አቡሁ ።
ወአሰሰለ ኵሎ አምሳለ አማልክት እምነ ብሔር ወሰዐረ ኵሎ ኦማልክተ ዘገብሩ አበዊሁ ።
ወሰዐራ ለሐና እሙ እምውስተ ምኵናና እስመ አኅበረት በኵለሄ ከመ ያምልኩ ምሕራመ ዖም ወአግዘሞ አሳ ለዖማ ወአውዐዮ በእሳት በውስተ ፈለገ ቄድሮን ።
ወዘሰ ውስተ አድባር ኢያሰስለ ወባሕቱ ልቡ ለአሳ ፍጹም ምስለ እግዚአብሔር አምላኩ በኵሉ መዋዕሊሁ ።
ወአብአ አዕማደ አቡሁ ወአዕማደ ዚአሁኒ አብአ ለቤተ እግዚአብሔር ዘወርቅ ወዘብሩር ወንዋዮኒ ።
ወነበሩ እንዘ ይትቃተሉ አሳ ወበአስ ንጉሠ እስራኤል በኵሉ መዋዕሊሆሙ ።
ወዐርገ ባእስ ንጉሠ እስራኤል ውስተ ይሁዳ ወሐነጻ ለራማ ከመ ኢይርክብ ሙባአ ወሙፃአ አሳ ንጉሠ ይሁዳ እንተ ህየ ።
ወነሥአ አሳ ወርቀ ወብሩረ ዘተረክበ ውስተ መዛግብተ ቤተ ንጉሥ ወወሀቦሙ ለደቁ ።
ወፈነዎሙ ለደቁ አሳ ንጉሥ ኀበ ወልደ አዴር ወልደ ጣዴርማን ወልደ አዚን ንጉሠ ሶርያ ዘይነብር ውስተ ደማስቆ እንዘ ይብል አቅምአ ።
ኪዳን ማእከሌየ ወማእከሌከ ወማእከለ አቡከ ወማእከለ አቡየ ወናሁ ፈነውኩ ለከ አምኃከ ወርቀ ወብሩረ ።
አኅድግ ኪዳነ ዘምስለ በአስ ንጉሠ እስራኤል ወይሖር እምላዕሌየ ።
ወሰምዖ ወልደ አዴር ንጉሥ ወኦሆአ ይቤሎ ።
ወፈነወ መላእክተ ኀይሉ ላዕለ አህጉረ እስራኤል ወቀተለ ኤናን ወዳን ወአበሜላሕ ወኵሎ ኪሮተ እስከ ኵሉ ምድረ ንፍታሌም ።
ወሶበ ሰምዐ በአስ ኀደጋ ሐኒጾታ ለርኅማ ወአተወ ውስተ ተርሳ ።
ወአዘዘ አሳ ንጉሥ ለኵሉ ይሁዳ በኤናቃም ወነሥኡ ኵሎ እበኒሃ ለራማ ወዕፀዊሃ ዘሐነጸ በአስ ወሐነጸ ቦሙ አሳ ንጉሥ ኵሎ ወግረ ብንያም ወሰቆጵያን ።
ወኵሉ ኀይሉ ዘገብረ ናሁ ዝንቱ ውእቱ ዘጽሑፍ ውስተ መጽሐፈ ነዚያት መዋዕለ መንግሥተ ይሁዳ ።
ዳዕሙ ወአመ መዋዕለ ልህቀ ደወየ እገሪሁ ።
ወሰከበ አሳ ምስለ አበዊሁ ወቀበርዎ ምስለ አበዊሁ ውስተ ሀገረ ዳዊት አቡሁ ወነግሠ ዮሳፍጥ ወልዱ ህየንቴሁ ።
ወለእስራኤል ነግሠ ናባጥ ወልደ ኢዮራብዓም አመ ክልኤቱ ዓመተ መንግሥቱ ለአሳ ንጉሠ ይሁዳ ወነግሠ ለእስራኤል ክልኤቱ ዓመተ ።
ወገብረ እኩየ ቅድመ እግዚአብሔር ወሖረ በፍኖተ አቡሁ ወበጌጋዩ በዘአስሐቶሙ ለእስራኤል ።
ወዐገቶሙ በአስ ወልደ አኪያ በቤተ በለዓን ወቀተሎ በገባቶን ዘኢሎፍሊ ወናበጥሰ ወኵሉ እስራኤል እንዘ ይነብሩ ውስተ ገባቶን ።
ቀተሎ በአስ አመ ሣልስት ዓመተ መንግሥቱ ለአሳ ወልደ አብዩ ንጉሠ ይሁዳ ወነግሠ ህየንቴሁ ።
ወእምድኅረ ነግሠ ቀተለ ኵሎ ቤተ ኢዮራብዓም ወኢያትረፈ ኵሎ በነፍስ ለቤተ ኢዮራብዓም እስከ ሠረዎሙ ።
በከመ ቃለ እግዚአብሔር ዘነበበ በእዴሁ ለገብረ እግዚአብሔር አኪያ ሰሎናዊ ።
በእንተ ጌጋዩ ለኢዮራብዓም ዘአስሐቶሙ ለእስራኤል ወበእንተ ወሕኮቱ ዘአምዕዖ ለእግዚአብሔር አምላከ እስራኤል ።
ወኵሉ ነገሩ ለናባጥ ወኵሉ ዘገብረ ናሁ ውእቱ ዝንቱ ዘጽሑፍ ውስተ መጽሐፈ ነቢያት መዋዕለ መንግሥተ እስራኤል ።
ወአመ ሣልስ ዓመተ መንግሥቱ ለአሳ ንጉሠ ይሁዳ ነግሠ በአስ ወልደ አኪያ ለእስራኤል በተርሳ እስራ ወአርባዕቱ ዓመተ ።
ወገብረ እኩየ ቅድመ እግዚአብሔር ወሖረ በፍኖተ ኢዮራብዓም ወበጌጋዩ ዘአስሐቶሙ ለእስራኤል ።
ወእምዝ ሶበ ፈጸመ ሰሎሞን ሐኒጸ ቤተ እግዚአብሔር ወቤተ መንግሥቱ ወኵሉ ግብሩ ዘፈቀደ ሰሎሞን ይግበር ።
አስተርአዮ እግዚአብሔር ለሰሎሞን ዳግመ በከመ አስተርአዮ በገባኦን ።
ወይቤሎ እግዚአብሔር ሰማዕኩ ጸሎተከ ወስእለተከ ዘሰአልከ ቅድሜየ ።
ወገበርኩ ለከ በከመ ኵሉ ጸሎትከ ወቀደስክዎ ለዝንቱ ቤት ዘሐነጽከ ከመ የሀሉ ስምየ ህየ ለዓለም ወይሄልዋ አዕይንትየ ወልብየ ህየ በኵሉ መዋዕል ።
ወአንተኒ ለእመ ሖርከ ቅድሜየ ከመ ሖረ ዳዊት በጽድቅ ወበንጽሓ ወበርትዕ በኵሉ መዋዕል ወከመ ትግበር ኵሎ ዘአዘዝኩከ ወትዕቀብ ሕግየ ወትእዛዝየ ።
ወአቀውም መንበረ መንግሥትከ ላዕለ እስራኤል ለዓለም በከመ እቤሎ ለዳዊት አቡከ ኢያጠፍእ ብእሴ እምኔከ ዘይሰፍን ለእስራኤል ።
ወእመሰ ተመየጥክሙ ወኀደግሙኒ ወገባእክሙ ድኅሬክሙ አንትሙሂ ወውሉድክሙሂ ወኀደግሙኒ ወኢዐቀብክሙ ትእዛዝየ ወሕግየ ዘወሀብክዎ ለሙሴ በቅድሜክሙ ወሖርክሙ ወተቀነይክሙ ለባዕድ አማልክት ወስገድክሙ ሎሙ ።
ወእደመስሶሙ ለእስራኤል እምነ ምድር እንተ ወሀብክዎሙ ወዘንተኒ ቤተ ዘቀደስኩ ለስምየ እገድፎ እምቅድመ ገጽየ ወይከውን እስራኤል ለሙስና ወለነገር ውስተ ኵሉ አሕዛብ ።
ወዝንቱኒ ቤት ዘልዑል ኵሉ ዘየኀልፍ እንተ ኀቤሁ ይደነግፅ ወይትፋጸይ ወይብሉ በበይነ ምንት ገብራ እግዚአብሔር ለዛቲ ምድር ወለዛቲ ቤት ።
ወይብሉ እስመ ኀደግዎ ለእግዚአብሔር አምላኮሙ ዘአውፅኦሙ ለአበዊሆሙ እምነ ግብጽ እምነ ቤተ ቅንየት ወተለዉ አማልክተ ነኪር ።
ወሰገዱ ወተቀንዩ ሎሙ ወበበይነ ዝንቱ አምጽአ እግዚአብሔር ላዕሌሆሙ ለዛቲ እኪት ።
በእስራ ዓመት ሐነጸ ሰሎሞን ክልኤቱ አብያተ ቤተ እግዚአብሔር ወቤተ መንግሥቱ ።
ወኪራም ንጉሠ ጢሮስ አርድኦ ለሰሎሞን በዕፀወ ቄድሮን ወበዕፀወ ጴውቂኖስ ወበወርቅ ወበኵሉ ዘፈቀደ ወወሀቦ ሰሎሞን ንጉሥ ይአተ አሚረ ለኪራም እስራ አህጉረ በውስተ ምድረ ገሊላ ።
ወወፅአ ኪራም እምነ ጢሮስ ወሖረ ውስተ ገሊላ ይርአዮን ኪያሆን አህጉረ እለ ወሀቦ ሰሎሞን ወኢአደማሁ ።
ወይቤሎ ምንትኑ እላ አህጉር እለ ወሀብከኒ አንተ እኁየ ወሰመዮን ወሰነ እስከ ዮም ።
ወአምጽአ ኪራም ለሰሎሞን ምእት ወዕሥራ መካልየ ወርቅ ።
ወሐመረ በእንተ ዘገብረ ሰሎሞን ንጉሥ በጋሲዮን ዘጋቤር እንተ ምእኃዘ ኤላት እንተ ላዕለ ሐይቀ ባሕር ወምድረ ኤዶም ።
ወፈነወ ኪራም በውስተ ሐመሩ አግብርተ ዚአሁ ዕደወ ኖትያተ እለ ይክሉ ኀዲፈ ባሕር ምስለ አግብርቲሁ ለሰሎሞን ።
ወበጽሑ እስከ ሶፌራ ወነሥኡ እምህየ ምእት ወዕሥራ መክሊተ ወአምጽኡ ለሰሎሞን ።
ወጾሩ ካህናት ታቦተ ።
ወደብተራ መርጡል ወኵሎሙ ንዋየ ቅድሳት ዘውስተ ድብተራ መርጡል ።
ወንጉሥኒ ወኵሉ እስራኤል ቅድመ ታቦት ይጠብሑ አባግዐ ወአልህምተ ዘአልቦ ኊልቈ ።
ወአብእዋ ካህናት ለታቦት ውስተ መካና ውስተ ዳቤር ዘውስተ ቤት ውስተ ቅድሳተ ዘቅዱሳን መትሕተ ክነፊሆሙ ለኪሩብ ።
እስመ ኪሩብ ጸለሉ ክነፊሆሙ መልዕልተ መካና ለታቦት ወጸለልዋ ኪሩብ ለታቦት መልዕልተ ቅድሳቲሃ ዘእምላዕሉ ።
ወተአኀዛ በቅድሳት ወይኔጽራ አርእስተ ቅዱሳን እምነ ቅዱሳን ላዕለ ገጸ ዳቤር ወበአፍአሰ ኢያስተርኢ ።
ወአልቦቱ ውስተ ታቦት ዘእንበለ ክልኤ ጽላት ዘእብን ጽላት ዘሕግ ዘሤመ ሙሴ ህየ በኮሬብ ዘተካየደ እግዚአብሔር ምስለ ደቂቀ እስራኤል አመ ወፅኡ እምነ ምድረ ግብጽ ።
ወእምዝ ሶበ ወፅኡ ካህናት እምነ ቤተ መቅደስ መልአ ኵሎ ቤቶ ደመና ።
ወስእኑ ቀዊመ ካህናት ወገቢረ ግብሮሙ እምቅድመ ደመና እስመ መልአ ስብሐተ እግዚአብሔር ውስተ ቤቱ ።
ወሜጠ ንጉሥ ገጾ ወባረኮሙ ለኵሉ እስራኤል ወይቀውሙ ኵሎ ማኅበሮሙ ለእስራኤል ።
ወይቤ ይትባረክ እግዚአብሔር አምላከ እስራኤል ዮም ዘነበበ በአፉሁ በእንተ ዳዊት አቡየ ወፈጸመ በእደዊሁ እንዘ ይብል ።
ወአኮ አንተ ዘተሐንጽ ቤትየ አላ ወልድከ ዘወፅአ እምነ ገበዋቲከ ውእቱ የሐንጽ ቤተ ለስምየ ።
ወአቀመ እግዚአብሔር ቃሎ ዘነበበ ወቆምከ ።
ህየንተ ዳዊት አቡየ ወነበርኩ ላዕለ መንበረ እስራኤል በከመ ይቤ እግዚአብሔር ወሐነጽኩ ቤተ ለስመ እግዚአብሔር አምላከ እስራኤል ።
ወገበርኩ በህየ መካነ ለታቦት እንተ ውስቴታ ሕገ እግዚአብሔር ዘተካየደ ምስለ አበዊነ አመ አውፅኦሙ እምነ ግብጽ ።
ወቆመ ሰሎሞን ቅድመ ምሥዋዕ ዘእግዚአብሔር በቅድመ ኵሉ መኅበሮሙ ለእስራኤል ወአልዐለ እዴሁ ውስተ ሰማይ ።
ወይቤ እግዚኦ አምላከ እስራኤል አልቦ ከማከ አምላክ በሰማይ በላዕሉ ወበምድር በታሕቱ ዘተዐቅብ ኪዳኖ ወምሕረቶ ለገብርከ ዘየሐውር በኵሉ ልቡ ቅድሜከ ።
ዘዐቀብከ ለዳዊት ገብርከ አቡየ በከመ ነበብከ በአፉከ ወፈጸምከ በእደዊከ ዮም በዛቲ ዕለት ።
ወይእዜኒ እግዚኦ አምላከ እስራኤል ዕቀብ ለገብርከ ዳዊት አቡየ ዘትቤሎ ኢይጠፍእ ብእሲ እምኔከ ።
ዘይነብር ውስተ መንበረ እስራኤል እምቅድመ ገጽየ ወባሕቱ ለእመ ዐቀቡ ደቂቅከ ፍኖቶሙ ከመ ይሖሩ ቅድሜየ በከመ ሖርከ ቅድሜየ ።
ወይእዜኒ እግዚኦ አምላከ እስራኤል እሙነ ይኩን ቃልከ ለዳዊት አቡየ ገብርከ ።
ለእመ አማንኑ ይነብር እግዚአብሔር ምስለ እጓለ እመሕያው ውስተ ምድር ዘሰማይ ወሰማየ ሰማያት ኢየአክሎ ወባሕቱ ዝንቱኒ ቤት ዘሐነጽኩ ለስምከ ።
ወርኢ ጸሎትየ እግዚኦ አምላከ እስራኤል ወስማዕ ጸሎትየ ለገብርከ ዘይስእለከ በቅድሜከ ዮም በኀቤከ ።
ከመ ይኩን ክሡተ አዕይንቲከ ውስተ ዝንቱ ቤት መዓልተ ወሌሊተ ውስተ መካን ዘትቤ ይሄሉ ስምየ ህየ ከመ ትስማዕ ጸሎተ እንተ ይጼሊ ገብርከ በዝንቱ መካን መዓልተ ወሌሊተ ።
ወስማዕ ስአለቶ ለገብርከ ዘሕዝብከ እስራኤል ዘጸለዩ በዝንቱ መካን ወአንተ ስማዕ በውስተ መካነ መንበርከ በሰማይ ወግበር ወተሣሀሎሙ ።
ለኵሉ እለ ይኤብሱ ላዕለ ቢጾሙ ወለእመ ረገሙ መርገመ ወመጽኡ ወተጋነዩ በቅድመ ምሥዋዒከ በዝንቱ ቤት ።
ወስማዕ አንተ በሰማይ ወግበር ወኰን ሕዝበከ እስራኤል በጌጋዩ ለጊጉይ ከመ ትግባእ ላዕለ ርእሱ ምግባሩ ወታጽድቆ ለጻድቅ ወትፈድዮ በከመ ጽድቁ ።
ወእመኒ ወድቁ ሕዝብከ እስራኤል ቅድመ ፀሮሙ እስመ ይኤብሱ ።
ወስማዕ አንተ በሰማይ ወተሣሀል ኀጣውአ ሕዝብከ እስራኤል ወአግብኦሙ ውስተ ምድሮሙ እንተ ወሀብከ ለአበዊሆሙ ።
ወእመኒ ተከልአ ዝናመ ሰማይ እስመ ይኤብሱ ለከ ወጸለዩ ውስተ ዝንቱ መካን ወገነዩ ለስምከ ወተመይጡ እምነ ኀጣውኢሆሙ ሶበ አሕመምኮሙ ።
ወስማዕ እምሰማይ ወተሣሀል ኀጣውኢሆሙ ለሕዝብከ እስራኤል እስመ ታርእዮሙ ፍኖተ ሠናይተ ከመ ይሖሩ ባቲ ወትሁብ ዝናመ ላዕለ ምድር እንተ ወሀብካሆሙ ለሕዝብከ ርስቶሙ ።
ወረኃብኒ ለእመ ኮነ ወብድብድ ለእመ ኮነ እስመ ይክውን መንሱት ወአንበጣኒ ወአናኵዕኒ ለእመ መጽኡ ወእመኒ አመንደቦ ፀሩ በውስተ አሐቲ እምነ አህጉሪሃ ኵሎ መንሱተ ወኵሎ ሕማመ ።
ወበኵሉ ምሕልላ ወበኵሉ ጸሎት እመ ኮነ ለኵሉ ሰብእ ወእመኒ ዘአርሰሐስሖ ለለ አሐዱ በልቡ ወአልዐለ እደዊሁ በውስተ ዝንቱ ቤት ።
ወስማዕ አንተ በሰማይ እምውስተ ድልው ማኅደሪከ ወተሣሀል ወግበር ወሀቦ ለሰብእ በከመ ፍኖቱ ወበከመ ታአምር ልቦ እስመ አንተ ባሕቲትከ ታአምር ልበ ኵሉ እጓለ እመሕያው ።
ወእመሂ ወፅኡ ሕዝብከ ይፅብኡ ፀሮሙ በፍኖት እንተ ታገብኦሙ ወጸለዩ በስመ እግዚአብሔር በእንተ ፍኖተ ሀገር እንተ ኀረይከ ወእንተ ቤት ዘሐነጽኩ ለስምከ ።
ወስማዕ እምሰማይ ጸሎቶሙ ወስእለቶሙ ወግበር ሎሙ በከመ ጽድቆሙ ።
እስመ ይኤብሱ ለከ እስመ አልቦ ሰብአ ዘኢይኤብስ ወታመጽእ ላዕሌሆሙ ወታገብኦሙ ቅድመ ፀሮሙ ወይፄውውዎሙ እለ ፄወውዎሙ ውስተ ምድር ርሕቅት ወእመኒ ውስተ ቅሩብ ።
ወሜጡ ልቦሙ በውእቱ ምድር ኀበ ወሰድዎሙ ህየ ወገብኡ ወተጋነዩ ለከ በውእቱ ብሔር ኀበ ፈለሱ ወይቤሉ አበስነ ወጌገይነ ወዐመፅነ ።
ወገብኡ ኀቤከ በኵሉ ልቦሙ ወበኵሉ ነፍሶሙ በምድረ ፀሮሙ ኀበ ወሰድኮሙ ወእመኒ ጸለዩ ኀቤከ እንተ ምድሮሙ እንተ ወሀብከ ለአበዊሆሙ ወሀገር እንተ ኀረይከ ወቤት ዘሐነጽኩ ለስምከ ።
ወስማዕ እምነ ሰማይ እምድልው ማኀደርከ ።
ወተሣሀል ኀጢአቶሙ ዘአበሱ ለከ ወኵሎ ክሕደቶሙ ለእለ ክሕዱከ ወሀቦሙ ሣህለ በቅድመ እለ ፄወውዎሙ ወይሣሀልዎሙ ።
እስመ ሕዝብከ ወርስትከ እሙንቱ እለ አውፃእከ እምነ ምድረ ግብጽ እምነ መሳብክተ ኀፂን ።
ወይኩና አዕይንቲከ ወእዘኒከ ክሡታተ ለጸሎተ ገብርከ ወለጸሎተ ሕዝብከ እስራኤል ከመ ትስምዖሙ በኵሉ ዘጸውዑከ ።
እስመ ለሊከ ፈጠርኮሙ ለርእስከ ርስተ እምነ ኵሉ አሕዛበ ምድር በከመ ነበብከ በእደ ገብርከ ሙሴ አመ አውፃእኮሙ ለአበዊነ እምነ ምድረ ግብጽ እግዚኦ እግዚኦ ።
ወእምዝ ሶበ ፈጸመ ሰሎሞን ጸልዮ ኀበ እግዚአብሔር ኵሎ ዛተ ጸሎተ ወዛተ ስእለተ ወተንሥአ እምቅድመ ምሥዋዑ ለእግዚአብሔር እምኀበ ሰገደ አስተብሪኮ በብረኪሁ ወእደዊሁሰ ያሌዕል ውስተ ሰማይ ።
ወቆመ ወባረኮሙ ለኵሉ ማኅበረ እስራኤል በዐቢይ ቃል እንዘ ይብል ።
ይትባረከ እግዚአብሔር ዮም ዘወሀቦሙ ዕረፍተ ለሕዝቡ እስራኤል በከመ ኵሉ ዘነበበ ወአልቦ ዘአሕጸጸ ወኢአሐተኒ እምነ ኵሉ ቃሉ ሠናይ ዘነበበ በእደ ሙሴ ገብሩ ።
ወይሄሉ እግዚአብሔር አምላክነ ምስሌነ በከመ ሀሎ ምስለ አበዊነ ወኢየኀድገነ ወኢይገድፈነ ።
ከመ ይሚጥ ልበነ ኀቤሁ ወንሖር በኵሉ ፍናዊሁ ወንዕቀብ ኵሎ ትእዛዞ ወሥርዐቶ ዘአዘዞሙ ለአበዊነ ።
ወይኩን ዝንቱ ነገር ዘሰአልኩ ቅድመ እግዚአብሔር አምላክነ ዮም ከመ ይቅረብ ኀበ እግዚአብሔር አምላክነ መዓልተ ወሌሊተ ወትግበር ጽድቆ ለገብርከ ወጽድቆሙ ለሕዝብከ እስራኤል ለለ ቃሉ ወነገሩ ወበበ ዕለቱ ።
ከመ ያእምሩ ኵሎሙ አሕዛበ ምድር ከመ አንተ እግዚአብሔር አምላክነ ወአልቦ ባዕደ አምላከ ዘእንበቤከ ።
ወይኩን ልብነ ፍጹመ ኀበ እግዚአብሔር አምላክነ ወበጽድቅ ከመ ንሖር በሥርዐቱ ወንግበር ትእዛዞ በከመ ዮም ።
ወጠብሐ መሥዋዕተ ቅድመ እግዚአብሔር ንጉሥኒ ወኵሉ ደቂቀ እስራኤል ።
ወጠብሐ ሰሎሞን ንጉሥ መሥዋዕተ ሰላም ወጠብሐ ለእግዚአብሔር አልህምተ ክልኤቱ እልፍ ዕሥራ ምእት ወአባግዐ አሰርቱ ወክልኤቱ እልፍ ወገብረ ንጉሥ መድቅሐ ለቤተ እግዚአብሔር ወኵሎሙ ደቂቀ እስራኤል ይእተ አሚረ ።
እስመ ምሥዋዕ ዘብርት ዘቅድመ እግዚአብሔር ንኡስ ውእቱ ወኢያገምር ቍርባነኒ ወመሥዋዕተ ሰላምኒ ።
ወቀደሰ ንጉሥ ማእከለ ዐጸድ ዘቅድመ ቤተ እግዚአብሔር እስመ ገብረ በህየ መሥዋዕተ ወቍርባነ ወሥብሐ መሥዋዕተ ሰላምኒ ።
ወገብረ ሰሎሞን በዓለ ይእተ አሚረ ወኵሉ እስራኤል ምስሌሁ በዐቢይ ማኅበር ወለእለኒ እምፍኖተ ኤማት እስከ እለ ውስተ ፈለገ ግብጽ ።
ቅድመ እግዚአብሔር አምላክነ በውስተ ቤት ዘሐነጸ ይበልዑ ወይሰትዩ በውስተ ቤት ዘሐነጸ ቅድመ እግዚአብሔር አምላክነ ሰቡዐ መዋዕለ ወይትፌሥሑ ።
ወበሳምንት ዕለት ፈነዎሙ ለሕዝብ ወባረኮሙ ወአተዉ ኵሎሙ ውስተ አብያቲሆሙ እንዘ ይትፌሥሑ በሠናይ ልብ በእንተ ሠናይት ዘገብረ እግዚአብሔር ላዕለ ዳዊት ገብሩ ወላዕለ እስራኤል ሕዝቡ ።
ወእምድኅረ ብዙኅ መዋዕል ኮነ ቃለ እግዚአብሔር ኀበ ኤልያስ ወይቤሎ አስተርእዮ ላአካአብ ወእሁብ ዝናመ ላዕለ ምድር ።
ወሖረ ኤልያስ ከመ ያስተርእዮ ለአካአብ ወጸንዐ ረኃብ በሰማርያ ።
ወጸውዖ አካአብ ለአብድዩ መጋቢሁ ወአብድዩሰ ፈራሂ እግዚአብሔር ውእቱ ፈድፋደ ።
ወአመ ቀተለቶሙ ኤልዛቤል ለነቢያተ እግዚአብሔር ነሥአ አብድዩ ምእት ብእሴ እምውስተ ነቢያት ወኀብአሙ በበ ሃምሳ ውስተ በአት ወሴሰዮሙ እክለ ወማየ ።
ወይቤሎ አካአብ ለአብድዩ ነዓ ናንሶሱ ውስተ ገዳም ወኀበ አንቅዕተ ማይ ወውስተ አፍላግ እመቦ ከመ ንርከብ ሣዕረ ወናሐዩ አፍራሲነ ወአብቅሊነ ወኢይጥፋእ እንስሳነ ።
ወተፋለጡ እንዘ የሐውሩ ፍኖተ ወአካአብኒ ሖረ አሐተ ፍኖተ ወአብድዩኒ ሖረ ካልእተ ፍኖተ እንተ ባሕቲቱ ።
ወእንዘ ሀለወ አብድዩ ውስተ ፍኖት ባሕቲቱ መጽአ ኤልያስ ቅድሜሁ ባሕቲቱ ወሮጸ አብድዩ ወወድቀ በገጹ ወሰገደ ሎቱ ወይቤሎ አንተኑ ውእቱ እግዚእየ ኤልያስ ።
ወይቤሎ ኤልያስ አነ ውእቱ ወሖር በሎ ለእግዚእከ ናሁ ኀበ ሀለወ ኤልያስ ።
ወይቤሎ አብድዩ ምንተ አበስኩ ለከ ከመ ትመጥዎ ለገብርከ ውስተ እዴሁ ለአካአብ ከመ ይቅትለኒ ።
ሕያው እግዚአብሔር ከመ አልቦቱ ሕዝበ ወመንግሥተ ኀበ ኢለአከ እግዚእየ ይኅሥሡከ ።
ወይቤልዎ ኢሀለወ ወአውዐየ መግሥተ ወበሓውርቲሃ እስመ ኢረከብከ ።
ወይእዜኒ ትብለኒ አንተ ሖር በሎ ለእግዚእከ ናሁ ኀበ ሀለወ ኤልያስ ።
ወለእመ ሖርኩ አነ እምኀቤከ ወመንፈሰ እግዚአብሔር ነሥአከ ወወሰይከ ባዕደ ብሔረ ኀበ ኢያአምር ።
ወሖርኩ ወነገርክዎ ለአካአብ እምከመ ኢረከበከ ይቀትለኒ ወአነ ገብርከ ፈራሂ እግዚአብሔር እምንእስየ ።
ወእመ ሰማዕከ አንተ እግዚእየ ዘገበርኩ አመ ቀተለቶሙ ኤልዛቤል ለነቢያተ እግዚአብሔር ።
ወኀባእኩ እምውስተ ነቢያተ እግዚአብሔር ምእት ዕደወ በበሃምሳ ውስተ በአት ወሴሰይክዎሙ እክለ ወማየ ።
ወይእዜኒ አንተ ትብለኒ ሖር ወበሎ ለእግዚእከ ናሁ ኀበ ሀለወ ኤልያስ ወይቀትለኒ እንከ ።
ወይቤሎ ኤልያስ ሕያው እግዚአብሔር አምላከ ኀይል ዘቆምኩ ቅድሜሁ ከመ ዮም አስተርእዮ ።
ወሖረ አብድዩ ወተቀበሎ ለአካአብ ወአይድዖ ወሮጸ አካአብ ወሖረ ወተቀበሎ ለኤልያስ ።
ወይቤሎ አካአብ ለኤልያስ አንተኑ ውእቱ ዘትገፈትኦሙ ለእስራኤል ።
ወይቤሎ ኤልያስ አንሰ ኢይገፈትኦሙ ለእስራኤል አላ አንተ ወቤተ አቡከ እለ ኀደግምዎ ለእግዚአብሔር አምላክክሙ ወሖርክሙ ወተለውክሙ አማልክት በለአም ።
ወይእዜኒ ለአከ ሎሙ ለእስራኤል ።
ወአስተጋብኦሙ ኀቤየ ውስተ ደብረ ቄርሜሎስ ወለነቢያተ ኀፍረት አርባዕቱ ምእት ወሐምሳ ወለነቢያተ ምሕራማተ አዕዋም አርባዕቱ ምእት እለ ይሴሰዩ ማእዳ ለኤልዛቤል ።
ወለአከ አካአብ ኀበ ኵሉ እስራኤል ወአስተጋብኦሙ ለኵሉ ነቢያት ውስተ ደብረ ቀርሜሎስ ።
ወአቅረቦ ለኤልያስ ኀበ ኵሎሙ ወይቤሎሙ ኤልያስ እስከ ማእዜ ተሐነክሱ በክልኤሆን ጌጋይክሙ ።
ለእመ እግዚአብሔር ውእቱ አምላክ ትልዉ ኪያሁ ወለእመ በዓል ውእቱ ትልዉ ኪያሁ ወአልቦ ቃለ ዘአውሥእዎ ሕዝብ ።
ወይቤሎሙ ኤልያስ ለሕዝብ ።
አነ ባሕቲትየ ተረፍኩ ነቢየ እግዚአብሔር ወናሁ ነቢያተ በዓል አርባዕቱ ምእት ወሐምሳ ብእሲ ወነቢያተ ምሕራማተ ዖም አርባዕቱ ምእት ።
የሀቡነ ክልኤቱ አልህምተ ወይኅረዩ ሎሙ እሙንቱ አሐደ ወይጥብሕዎ በበመሌሊቱ ወይደይዎ መልዕልተ ዕፀው ።
ወኢያንድዱ እሳተ ወአነኒ እገብር ካልአ ላህመ ወኢይወዲ እሳተ ።
ወይጸውዑ እሙንቱኒ አማልክቲሆሙ በበአስማቲሆሙ ወአነኒ እጼውዕ ስመ እግዚአብሔር አምላኪየ ።
ወዘውስቴቶሙ አምላክ ውእቱ ዘፈነወ እላተ አምላክ ውእቱ ወአውሥእዎ ኵሎሙ ሕዝብ ወይቤልዎ ሠናየ ነበብከ ቃለከ ።
ወይቤሎሙ ኤልያስ ነቢያተ ኀፍረት ኅረዩ ለክሙ አሐደ ላህመ ወግበሩ ቅድሙ አንትሙ እስመ አንትሙ ትበዝኁ ወጸውዑ በስመ አምላክክሙ ወእሳተ ኢትደዩ ።
ወነሥኡ ላህሞሙ ወገብሩ ወጸውዑ በስመ በዓል አምነግህ እስከ ቀትር ወይቤሉ ስምዐነ በዐል ስምዐነ ወአልቦ ቃለ ወአልቦ ድምፀ ።
ወይረውጹ ኀበ ምሥዋዕ ዘገብሩ ።
ወሶበ ቀትረ አኀዘ ይሳለቅ ላዕሌሆሙ ኤልያስ ትስብያዊ ወይቤሎሙ ጸውዑ በዐቢይ ቃል ።
እስመ ዮጊ ይትላሀይ ወእመ አኮ ይቴክዝ ዮጊ ወእመኒ ይነውም ጽርኁ ሎቱ ወአንቅህዎ ።
ወአኀዙ ይጽርኁ ወይጸውዑ በዐቢይ ቃል ወይጥብሑ ሥጋሆሙ በመጥባሕት ወበኰያንው እስከ ኀየሎሙ ደም ።
ወይትኔበዩ እስከ ፍና ሰርክ ወእምዝ ሶበ ኮነ ጊዜ ዕርገተ መሥዋዕት ወይቤሎሙ ኤልያስ ለነቢያተ ኀፍረት ይከውነክሙ እምይእዜሰ እንከ እግበር አነኒ መሥዋዕትየ ወተግሕሡ ወሖሩ ።
ወይቤሎሙ ኤልያስ ለሕዝብ ንዑ ኀቤየ ወሖሩ ኀቤሁ ።
ወነሥአ ኤልያስ ዐሥሩ ወክልኤ እብነ በከመ ኍልቆሙ ለሕዝበ እስራኤል በከመ ይቤሎ እግዚአብሔር እስራኤል ይኩን ስምከ ።
ወነደቆን ለእማንቱ አእባን በስመ እግዚአብሔር ወአሕየወ ምሥዋዐ ዘመዝበረ ወገብረ ባሕረ ዘያገምር ክልኤቱ በመስፈርተ ዘርእ እንተ ዐውዱ ለምሥዋዕ ።
ወወጥሐ ዕፀወ መልዕልተ ምሥዋዕ ዘገብረ ወመተሮ በበመለያልዪሁ ለውእቱ ጽንሓሐ መሥዋዕት ወአስተናበረ ላዕለ ዕፀዊሁ ወወጥሐ ዲበ ምሥዋዕ ።
ወይቤሎሙ አምጽኡ ሊተ አርባዕቱ መሳብክተ ማይ ወሱጡ ዲበ ምሥዋዕ ወዲበ ዕፀዊሁኒ ወገብሩ ከማሁ ወይቤሎሙ ድግሙ ወደገሙ ወይቤሎሙ ሠልሱ ወሠለሱ ።
ወውሕዘ ማይ ዐውደ ምሥዋዕ መሊኦ ውስተ ባሕር ማዩ ።
ወጸርኀ ኤልያስ ውስተ ሰማይ ወይቤ እግዚኦ አምላከ አብርሃም ወአምላከ ይስሐቅ ወእስራኤል ።
ስምዐኒ እግዚኦ ስምዐኒ ዮም በበይነ እሳት ወያእምሩ ኵሉ ሕዝብ ከመ አንተ ውእቱ እግዚአብሔር አምላከ እስራኤል ወአነ ገብርከ ወበእንቲአከ ገበርክዎ ለዝንቱ ግብር ።
ስምዐኒ እግዚኦ ስምዐኒ ወያእምሩ ኵሉ ሕዝብ ከመ አንተ ውእቱ እግዚአብሔር አምላክ ወአንተ ገፍታእኮሙ ልቦሙ ለኵሎሙ አሕዛብ ለድኅሬሆሙ ።
ወወረደ እሳት አምሰማይ እምኀበ እግዚአብሔር ወበልዐት መሥዋዕቶ ወዕፀዊሁኒ ወማዮኒ ዘውስተ ባሕሩ ወእበኒሁኒ ወለሐሰት መሬቶሂ ።
ወወድቁ ኵሉ ሕዝብ በገጾሙ ወሰገዱ ሎቱ ወይቤልዎ አማን ውእቱ እግዚአብሔር አምላክ ።
ወይቤሎሙ ኤልያስ ለሕዝብ አኀዝዎሙ ለነቢያተ በዓል ወአልቦ ዘያመስጠክሙ እምውስቴቶሙ ወአኀዝዎሙ ለነቢያተ ሐሰት ወአውረዶሙ ኤልያስ ውስተ ፈለገ ቂሶን ወረገዞሙ በህየ ።
ወይቤሎ ኤልያስ ለአካአብ ዕርግ ወብላዕ ወስተይ እስመ ድምፀ እገሪሁ ለዝናም ።
ወዐርገ አካአብ ይብላዕ ወይስተይ ወዐርገ ኤልያስ ውስተ ደብረ ቀርሜሎስ ወሰገደ ውስተ ምድር ወወደየ ርእሶ ውስተ ብረኪሁ ።
ወይቤሎ ለቍልዔሁ ዕርግ ወርኢ መንገለ ፍኖተ ባሕር ወርእየ ውእቱ ወልድ ወይቤ አልቦ ወኢምንተኒ ወይቤሎ ኤልያስ ግባእ ስብዐ ።
ወገብአ ውእቱ ወልድ ወበሳብዕት ርእየ ሕቀ ደመና መጠነ ሰኰና ብእሲ ወታዐርግ ማየ እምባሕር ወይቤሎ ዕርግ ወንግሮ ለአካአብ ከመ ይሖር ሰረንላቲሁ ወይረድ ኢይርከቦ ዝናም ።
ወእምዝ እስከ ይትመየጡ ለፌ ወለፌ ጸልመ ሰማይ በደመና ወመጽአ ዐውሎ ወወረደ ዝናም ዐቢይ ወሖረ አካአብ ምስለ እስራኤል እንዘ ይበኪ ።
ወመጽአ እደ እግዚአብሔር ላዕለ ኤልያስ ወአቅነቶ ሐቌሁ ወሮጸ ቅድሜሁ ለአካአብ ምስለ እስራኤል ።
ወለደብተራ ትገብር ላቲ አሠርቱ ዐጸደ እምብሰስ ዕፁፍ ወእምሕብረ ያክንት ወሜላት ወነት ዕፁፍ ኬሩቤን ወግብሩ ግብረ ማእነም ትገብርዎ ።
ወኑኁ ለዐጸዱ ለአሐዱ ዐጸድ ዕሥራ ወስምንቱ በእመት ወአርባዕቱ በእመት ፅፍሑ አሐዱ ዐጸድ በመስፈርቲሁ ከማሁ ለይኩን ።
ኀምስቱ አዕጻድ ይሳመካ አሐቲ ምስለ ካልእታ ትሳመክ ወኀምስቱ አዕጻድ ይሰናሰላ በበይናቲሆን ።
ወትገብር ሎንቱ መምሠጢሆን ዘሕብረ ያክንት ውስተ ከንፈረ ዐጸድ ውስተ ገጸ አፍአ ውስተ ዳግመ መብዋእት ።
ሃምሳ መማሥጠ ትገብር ላቲ ለአሐቲ ዐጸድ ወሃምሳ መማሥጠ ተገብር እምአሐዱ ገጸ ዐጸድ እምድኅሬሃ ለዳግምት ዐጸድ ገጾን እንዘ ይሳመካ በበይኖን ።
ወግበር ኍጻዳተ ሃምሳ ዘወርቀ ወደምር አዕጻደ አሐተ ምስለ ካልእታ በኍጻደት ወይኩን ደብተራሁ አሐደ ።
ወትገብር ዘሠቅ ይሴውሮ እምላዕሉ ዲበ ደብተራ ዐሠርተ ወአሐደ ሠቀ ትገብር ።
ወለአሐቲ ሠቅ በእመት ኑኃ ሠላሳ ወፅፍኃ ርብዕ በእመት ለለአሐቲ ሠቅ ከመዝ አምጣኒሆን ።
ወደምር ሐምስቱ ሠቀ ወስብዓቱ ሠቀ ደምር በበይኖን ወዕፅፍ ሳድስተ ሠቀ እመንገለ ገጸ ደብተራ ።
ወትገብር መማሥጠ ሃምሳ ውስተ ከንፈረ ሠቅ ለአሐቲ ለእንተ ማእከል ድማሬ ሠቅ ወትገብር ሃምሳ መማሥጠ ውስተ ከንፈር ዘሠቅ አሐቲ ውስተ እንተ ትዴመር ቀዳሚተ ።
ወትገብር ኍጻዳተ ዘብርት ሃምሳ ወትዴምር ኍጻደተ ውስተ መማሥጥ ወታኀብር ሠቃተ ወይኩን አሐደ ።
ወታነብር ገጸ ዘይፈደፍድ እምሠቅ ዲበ ደብተራ ዘተርፈ ትከድን ዘይፈደፍድ እምውስተ አሥቃቀ ደብተራ ትከድን ከወላ ደብተራ ።
እመተ እምውስተ ዘይተርፍ ሠቃተ ደብተራ ይከድን እምግደሚሁ ለደብተራ እምለፌ ወእምለፌ ይክድን ።
ወአግብር ዘትከድና ለደብተራ አምእስተ በግዕ ሕሡየ ወመንጦላዕታ ያክንተ እምገጸ ላዕሉ ።
ወአግብር አዕማደ ደብተራ ዘዕፅ ዘኢይነቅዝ ።
ዘዕሥር በእመት ዐምዱ አሐዱ ወፅፍሑ እመት ወንፍቃ ።
መስከምተ ሠርዌሁ ክልኤ ለአሐዱ ዐምድ እንዘ ይሰከም ዐምድ ለዐምድ ከማሁ ግበር ለኵሉ ለዐምደ ደብተራ ።
ወአግብር አዕማደ ለደብተራ እስራ ገጸ ምዕዋን ።
ወትገብር ሎሙ ዘብሩር አርብዓ ስክትተ ትገብር ለእስራ ዐምድ ክልኤ ስክትቱ ለዐምድ አሐዱ ለክልኤሆሙ ገጹ ወክልኤ ስክትቱ ለአሐዱ ዐምድ ለክልኤሆሙ ገጹ ።
ወካልእ እምገጸ ዐረቢ እስራ ዐምዱ ።
ወስክትቶሙ ዘይጸውር አዕማደ ዘብሩር አርብዓ ለለአሐዱ ዐምድ ክልኤቱ ስክትቱ ዘክልኤሆሙ ገጹ ።
ወእምድኅር እምገጸ ደብተራ ገጸ ባሕር ትገብር ስብዓቱ አዕማደ ።
ወክልኤተ ዐምደ ዓዲ ለማእዝን ለደብተራ እምድኅር ።
ወዕሩየ ይኩን እምታሕቱ ይድረግ ዕሩየ እምቅፍረ ዐምዱ አሐደ ድደ ይኩን ከማሁ ግበር ለክልኤሆን ማእዝን ዕሩያተ ይኩና ።
ወይኩን ሰማንቱ ዐምድ ወምዕማዱኒ ዘብሩር አርሰቱ ወስድስቱ ለለአሐዱ ዐምዱ ምዕማዱ ክልኤ ክልኤ ምዕማዱ ለአሐዱ ዐምድ እምኵሉ ፍናሁ ።
ወትገብር መናስግተ እምዕፅ ዘኢይነቅዝ ሐምስቱ ለአሐዱ ዐምድ እምአሐዱ ገጸ ደብተራ ።
ወኀምስቱ መንስጉ እመስመኪሃ ለደብተራ እምካልእ ገጻ ወሐምስቱ መንስጋ ለአኃሪ ዐምድ እመስመከ ደብተራ ዘመንገለ ባሕር ።
ወመንስግ ዘማእከለ ዐምድ እንዘ ይለጽቅ እምአሐዱ መስመክ ውስተ ካልእ መስመክ ይዕዱ ።
ወአዕማዲሁ ይትቀፈሉ ወርቀ ወመማሥጠ መናስግቲሁ ይትቀፈል ወርቀ ።
ወተሐንጻ ለደብተራ በአርአያ አርአይኩከ በውስተ ደብር ።
ወትገብር ላቲ መንጦላዕታ ዘሕብረ ያክንት ወሜላት ወነት ክዑብ ወቢሰስ ፍቱል ወግብሩ ግብረ ማእነም ወግበሮ ኪሩቤን ።
ወአንብሮ ዲበ አርባዕቱ አዕማድ ዕፅ ዘኢይነቅዝ ቅፉላን በወርቅ ወውስተ አዕማዲሁኒ ወርቅ ወአርእስቲሆን ወርቅ ወመዓምዲሁ አርባዕቱ ዘብሩር ።
ወአንብር መንጦላዕተ ዲበ አዕማድ ወአብእ ህየ ወሳጢቶ ለመጦላዕት ታቦተ ዘመርጡር ወይፍልጥ መንጦላዕት ወሳጤ ወቀሠፋየ ቤተ ምቅዳስ ።
ወትሴውር መንጦላዕት ታቦተ ዘመርጡር በቤተ መቅደሰ ምቅዳስ ።
ወሥርዑ ማእደ ቅድመ መንጦላዕት ገጸ አፍአ በውስተ ደብተራ ወተቅዋመ ማኅቶት አንጻረ ማእድ እምገጸ ዐረቢ ወትነብር ማእዱ እምገጸ ደብተራ መንገለ ምዕዋን ።
ወትገብር ላቲ መንጦላዕተ መምሠጠ እንተ ሕብረ ያክንት ወሜላት ወነት ክዑብ ወቢሶስ ክዑብ በብዑደ ግብረት ።
ወትገብሩ ለመንጦላዕት ኀምስተ አዕማደ ወትቀፍሎሙ ቅፍሎ ወርቀ ወአርእስቲሁኒ ወርቅ ወትሰብክ ሎንቱ ሐምስቱ መዓምደ ዘብርት ።
ወአስተጋብኦሙ ሙሴ ለኵሉ ማኅበሮሙ ለደቂቀ እስራኤል ወይቤሎሙ ዝንቱ ውእቱ ነገር ዘይቤ እግዚአብሔር ከመ ትግበርዎ ።
ሰዱሰ መዋዕለ ትገብሩ ግብረክሙ ወበሳብዕት ዕለት ዕረፍት ቅድስት ሰንበት ዕረፍቱ ለእግዚአብሔር ኵሉ ዘይገብር ባቲ ግብረ ለይሙት ።
ወኢታንድዱ እሳተ በውስተ ኵሉ መኃድሪክሙ በዕለተ ሰናብትየ አነ እግዚአብሔር ።
ወይቤሎሙ ሙሴ ለኵሉ ማኅበሮሙ ለደቂቀ እስራኤል እንዘ ይብል ዝንቱ ውእቱ ቃል ዘአዘዘ እግዚአብሔር እንዘ ይብል ።
ንሥኡ እምኔሆሙ መባአ ለእግዚአብሔር ኵሎሙ ዘዘሐለዮሙ ልቦሙ ያምጽኡ እምቀዳሜ ንዋዮሙ ወእምወርቅ ወእምብሩር ወእምብርት ።
ወያክንት ወኅብረ ክብድ ወለይ ክዑብ ወቢሦስ ፍቴል ወጸጕረ ጠሊ ።
ወማእሰ በግዕ ግቡረ መሃን ወመሃነ ምጺጺት ወዕፀ ዘኢይነቅዝ ።
ወቅብዐ ለማኅቶት ወአፈዋተ ለተቀብዖ ወዕጣናተ ለማዕጠንት ።
ወአእብነ መረግድ ወአእብነ ዘይትኄረው ለኤፋድ ወሰሎግዮ ።
ወኵሉ ጠቢባነ ልብ ዘውስቴትክሙ ይምጻኡ ወይግበሩ ኵሎ ዘአዘዘ እግዚአብሔር ።
ደብተራ ወሠቃቲሃ ወመክደና ወናፃዳቲሃ ወአዕማዲሃ ወመናስግቲሆን ።
ወታቦት ዘመርጡል ወምስዋሪሃ ወመንጦላዕታ ወተድባበ ወመንጦላዕተ ዘምሥዋር ።
ወአዕማዲሃ ወምዕማዲሆን ወማእደ ወመፃውርቲሁ ።
ወኵሎ ንዋያቲሁ ወተቅዋመ ማኅቶት ።
ወኵሎ ንዋያ ወመኀትዊሃ ወቅብዐ ማኅቶት ።
ወምሥዋዐ ዘዕጣን ወመፃውርቲሁ ወቅብአ ዘይት ይቀብኡ ወዕጣነ ዘየዐጥኑ ወመክደነ ናኅት ዘደብተራ ።
ወምሥዋዐ ዘመሥዋዕት ወሰቅሳቀ ዘብርት ዘሎቱ መፃውርቲሁ ወኵሎን ንዋያቲሁ ወማእከከ ንዋያቲሁ ወማእከከ ምስለ መንበሩ ።
ወመንጦላዕተ ዓፀድ ወአዕማዲሁወ ምዕማዲሆን ወመክደነ አንቀጸ ዓፀድ መታክሊሁ ለደብተራ ወመታክለ ዓፀድ ወአውታሪሆን ።
ወአልባሲሁ ለአሮን ካህን ወአልባሰ በዘ ይገብሩ በውስተ መቅደስ ወዐፅፎሙ ለደቂቀ አሮን ዘክህነቶሙ ።
ወወፅአ ኵሉ ማኅበሮሙ ለደቂቀ እስራኤል እምኀበ ሙሴ ።
ወአምጽኡ አሐዱ አሐዱ በከመ ሐለየ በልቡ ወበከመ ፈቀደ በነፍሱ አምጽኡ መባአ ለእግዚአብሔር ለኵሉ ግብረቱ ለደብተራ መርጡል ወለኵሉ መፍቀደ ወለኵሉ አልባስ ዘመቅደስ ።
ወአምጽኡ ዕደው ዘእምኀበ አንስትኒ ኵሉ በከመ ፈቀዶ ልቡ ወአምጽኡ ።
መኃትምተኒ ወአውጻበ ወሕለቃተ ወሐብለታተ ወአውቃፈ ወኵሎ ሰርጐ ዘወርቅ ።
ወኵሉ አምጽአ ወርቀ መባአ ለእግዚአብሔር ወኵሉ ዘረከበ ማእሰ በግዕ ግቡረ መሃን ወማእሰ ዘምጺጺት ።
ወአብአ ኵሉ ዘበፅዐ ብፅዓተ ብሩረ ወብርተ አምጽኡ መባአ ለእግዚአብሔር ወእምኀበ ተረክበ ዕፅ ዘኢይነቅዝ ለኵሉ ምግባረ መፍቀዳ ለደብተራ አምጽኡ ።
ወኵሉ ብእሲት ጠባበ ልብ እንተ ትክል ፈቲለ በእደዊሃ አምጽአ ፈትለ ዘያክንት ወሕብረ ከብድ ወለይ ወሜላት ።
ወኵሉ አንስት እለ ሐለያ በልቦን በጥበብ ፈተላሁ ለጸጕረ ጠሊ ።
ወመላእክትኒ አምጽኡ እብነ ዘመረግድ ወዕንቈ ዘተጽፋቅ ለዐፅፍ ወለዘውስተ መትከፍት ወለመፍቀደ ሥርዐቱ ።
ወቅብዐ ማኅቶት ወቅብዐ ዘይትቀብዑ ወዕጣኑ ዕጣን ።
ወኵሉ ብእሲ ወብእሲት እለ ፈቀዶሙ ልቦሙ ከመ ያብኡ ወይግበሩ ኵሎ ግብረ ዘአዘዘ እግዚአብሔር ለሙሴ አምጽእዎሙ ደቂቀ እስራኤል መባአ ለእግዚአብሔር ።
ወይቤሎሙ ሙሴ ለደቂቀ እስራኤል ናሁ ጸውዖ እግዚአብሔር በስሙ ለቤሴሌእል ዘኡራ ወልደ ሖር እምነገደ ይሁዳ ።
ወመልአ መንፈሰ እግዚአብሔር ወጥበበ ወልቡና ወትምህርተ ።
ከመ ይኩን ላዕለ ኵሉ ሊቀ ጸረብት ወይግበር ኵሎ ምግባረ ሊቀ ጸረብት ወይግበር ወርቀኒ ወብሩረኒ ወብርተኒ ።
ወኪነ ዕንቍኒ ወይግበር ዕፀኒ ወይግበር ኵሎ ግብረ በጥበብ ።
ወይሜህር ወወደየ ውስተ ልቡ ሎቱኒ ወለኤሊያብ ዘአኪስመክ ዘእምነ ነገደ ዳን ።
ወመልኦሙ ጥበበ ልብ ከመ ያእምሩ ገቢረ ኵሎ ግብረ መቅደስ ዘይትአነም ።
ከመ ይእንሙ በለይ ወሜላት ወከመ ይግበሩሂ ኵሎ ግብረ ጸረብት ዘዘዚአሁ ።
ወይቤሎ እግዚአብሔር ለሙሴ ዕረግ አንተ ወአሮን ወናዳብ ወአብዩድ ወመላህቅተ ሕዝብ ሰብዓ ዘእስራኤል ወይስግዱ ለእግዚአብሔር እምርሑቅ ።
ወይቅረብ ሙሴ ባሕቲቱ ይቅረብ ኀበ እግዚአብሔር ወእሙንቱ ኢይቅረቡ ወሕዝብሂ ኢይዕረጉ ምስሌሆሙ ።
ወቦአ ሙሴ ወአይድዐ ለሕዝብ ኵሎ ቃለ እግዚአብሔር ወጽድቆ ወአውሥኡ ኵሉ ሕዝብ በአሐዱ ቃል ወይቤሉ ኵሎ ቃለ ዘነበበ እግዚአብሔር ንገብር ወንሰምዕ ።
ወጸሐፈ ሙሴ ኵሎ ቃለ እግዚአብሔር ወገይሶ ሙሴ በጽባሕ ሐነጸ ምሥዋዐ ጠቃ ደብር ወአሠርቱ ወክልኤቱ እብን ውስተ አሠርቱ ወክልኤቱ ሕዝብ ዘእስራኤል ።
ወፈነወ ወራዙቶሙ ለውሉደ እስራኤል ወአዕረጉ መሥዋዕተ ወሦዑ መሥዋዕተ መድኀኒት ለእግዚአብሔር አልህምተ ።
ወነሥአ ሙሴ መንፈቀ ደሙ ወከዐወ ውስተ መቃልድ ወመንፈቀ ደሙ ከዐወ ውስተ መሥዋዕት ።
ወነሥአ ሙሴ መጽሐፈ ሕግ ወአንበበ ውስተ እዝነ ሕዝብ ወይቤሉ ኵሉ ዘነበበ እግዚአብሔር ንገብር ወንሰምዕ ።
ወነሥአ ሙሴ ደመ ወነዝኀ ሕዝበ ወይቤ ናሁ ደመ ሕግ ዘሐገገ ለክሙ እግዚአብሔር በእንተ ኵሉ ዝቃል ።
ወዐርጉ ሙሴ ወአሮን ወናዳብ ወአብዩድ ወሰብዓ ሊቃነ እስራኤል ።
ወርእዩ መካነ ኀበ ይቀውም እግዚአብሔር ዘእስራኤል ወዘታሕተ እግሩ ከመ ግብረተ ግንፋል ዘስንፒር ወከመ ርእየተ ጽንዐ ሰማይ ሶበ ኀወጸት ።
ወኅሩያኒሆሙ ለእስራኤል ዘአልቦ ዘይመስሎሙ አስተርአዩ በመካን ዘእግዚአብሔር ወበልዑ ወሰትዩ ።
ወይቤሎ እግዚአብሔር ለሙሴ ዕረግ ኀቤየ ውስተ ደብር ወሀሉ ህየ ወአሀብከ ሰሊዳተ ዘእብን ዘሕግ ወትእዛዝ ዘጸሐፍኩ ትሕግግ ሎሙ ።
ወተንሥአ ሙሴ ወኢየሱስ ወዐርጉ ውስተ ደብረ እግዚአብሔር ።
ወይቤሎሙ ሙሴ ለሊቃን ኢትትዋከቱ እስከ ንሠወጥ ኀቤክሙ ወናሁ አሮን ወሆር ምስሌክሙ ለእመቦ ዘመጽአ ፍትሕ ይሑር ምስሌሆሙ ።
ወዐርገ ሙሴ ውስተ ደብር ወሰወረ ደብሮ ደመና ።
ወወረደ ሠርሑ ለእግዚአብሔር ውስተ ደብር ዘሲና ወሰወሮ ደመና ሰዱሰ ዕለተ ወጸውዖ እግዚአብሔር ለሙሴ በሳብዕት ዕለት እማእከለ ደመና ።
ወአርአያ ሥራሑ ለእግዚአብሔር ከመ ንደተ እሳት ሶበ ያንበለብል ውስተ ከተማሁ ለደብር በቅድሜሆሙ ለውሉደ እስራኤል ።
ወቦአ ሙሴ ማእከለ ደመና ወዐርገ ውስተ ደብር ወነበረ አርባዐ መዓልተ ወአርባዐ ሌሊተ ።
ወነበቦ እግዚአብሔር ለሙሴ ወይቤሎ በሎሙ ለውሉደ እስራኤል ወንሥኡ ሊተ እምውስተ ጥሪትክሙ መባአ ዘሐለይክሙ በውስተ ልብክሙ ንሣእ መባአ ።
ወዛቲ ይእቲ መባእ ዘትነሥኡ እምላዕሌሆሙ ወርቀ ብሩረ ወብርተ ።
ወያክንተ ወኅብረ ክብድ ወለየ ክዑበ ወቢሦስ ክዑብ ወጸጕረ ጠሊ ።
ወማእሰ በግዕ ሕሡየ ወአምእስተ ዘሥርየቱ ሕብረ ያክንት ወዕፀ ዘኢይነቅዝ ።
ወእብነ ስርድዮን ወእብነ ዘይትኀረው ኤጶሚዳ ጶዴሬ ።
ወአእባን መረግድ ወአእባን ዘይትኄረው ለኤፋድ ወለሎግዮ ።
ወትገብር ሊተ መቅደሰ ወአኃድር በማእከሎሙ ።
ወትገብር ሊተ ኵሎ ዘአነ አርእየክሙ በውስተ ደብር አርአያ ትዕይንት ወአርአያ ንዋያ ለትዕይንት ኵሉ ወከማሁ ትገብሩ ።
ወትገብር ሊተ ታቦተ ዘመርጡል ዘዕፅ ዘኢይነቅዝ ዘካዕበ እመት ወመንፈቀ እመት ኑኁ ወእመት ወመንፈቀ እመት ፅፍሑ ወእመት ወመንፈቀ እመት ቆሙ ።
ወትቀፍልዎ ወርቀ ንጹሐ እምውሳጤሁ ወእምአፍአሁ ወትቀፍልዋ ወትገብር በውስቴታ ማዕበለ ዘወርቀ ዘኍጻዳት እምዐውዳ ።
ወትዘብጥዋ ፅብነ አርባዕ ዘወርቅ ወታነብር ውስተ አርባዕቱ ምስማካቲሃ ፅብነ ክልኤቱ ውስተ መስመክ አሐዱ ወፅብነ ክልኤቱ ውስተ ዳግም ምስማክ ።
ወትገብር ላቲ መጻውሪሃ እምዕፀው ዘኢይነቅዝ ወትቀፍሎ በወርቅ ።
ወታብእ ውስቴታ መጻውሪሃ ውስተ ዝኩ ፅብነ አርባዕ ውስተ እለ መሰመክ ዘታቦት መስከሚሃ ለታቦት በዘ ይሰክምዋ ቦቱ ።
በአፅባን በዘ አዘዝኩክሙ ለይኩን ድንባዛት ይትወደድ ዘኢያንቀለቀል ።
ወግበር ላቲ ተድባበ ዘወርቅ ንጹሕ ወካዕበ እመት ወመንፈቀ እመት ኑኁ እመት ወመንፈቀ እመት ራኅቡ ።
ወትገብሩ ክልኤተ ኬሩቤን ቅፍሎ ወርቅ ፍሕቆ ወታነብሮን ኵለሄ ውስተ ምስማካቲሁ ለተድባብ ።
ይትገበር ኪሩብ አሐዱ እምጽንፈ አሐዱ ምስማክ ወአሐዱ ኪሩብ እምጽንፈ ካልእ ምስመክ ።
ወግበር ክልኤሆሙ ኪሩባነ ላዕለ ክልኤሆሙ ምሰማካት ።
ይኩና ኬሩቤን እንዘ ይረብባ ክነፊሆን እመልዕልት እንዘ ይጼልላ በክነፊሆን መልዕልተ ተድባብ ወገጾን ይትናጸሩ በበይኖን በዲበ ተድባብ ግበር ።
ከመዝ ገጾን ይትናጸሩ ለኬሩቤን ።
ወታነብር ተድባበ ዲበ ታቦት መልዕልቴሃ ወውስተ ታቦት ትደይ ትእዛዘ ዘአነ እሁበከ ።
ወእትአመር ለከ በህየ ወእትናገረከ እምላዕሉ እምዲበ ተድባብ ።
እማእከለ ክልኤቲ ኪሩቤን እምእለ ሀለዋ ውስተ ታቦት ዘመርጡር ኵሎ ትእዛዘ ዘአዘዝኩ ለውሉደ እስራኤል ።
ወትገብር ሊተ ማእደ ዘወርቅ ንጹሕ ኑኁ ካዕበ እመት ወፅፍሑ እመት ወቆሙ እመት ወመንፈቀ እመት ።
ወግብራ ግብረ ማዕበል ዘወርቅ ዐውዳ ወትገብር ቀጸላሃ ፅብነ አርባዕ ።
ወግብር ከንፈረ መጠነ አርባዕቱ አፃብዕ በዓውዱ ።
ወግበር አርባዕተ አውቃፋት ዘወርቅ ወአንብር ውስተ አርባዕቱ ፍና ዘእገሪሃ መንገለ ቀጸላሃ ።
ወይኩን አውቃፋት መንገለ ከንፈሩ ለማእድ ።
ወይኩን አውቃፋት ቤተ ለምጽዋሪሃ ዘያነሥእ ማእደ ።
ወትገብር መጻውሪሃ እምዕፅ ዘኢይነቅዝ ወትቀፍሎ ንጹሐ ወርቀ ወቦቱ ይትገሐሥ ማእድ ።
ወትገብር መዓንፍቲሃ ወአጽሕልቲሃ ወቤተ መዋጽሕታ ወመስፈርታ በዘ ቦቱ ታወጽሕ ቦቱ እምንጹሕ ወርቅ ግበሮ ።
ወአንብር ኅብስተ ዲበ ማእዱ በቅድሜየ ዘልፈ ።
ወትገብር ተቅዋመ ማኅቶታ እምወርቅ ንጹሕ ፍሕቆ ግበራ ተቅዋመ ማኅቶታ ዐምደ ወአብራዒሃ መአኅዚሃ ወከባበ ርእሰ ወጽጌያቲሃ እምውስቴታ ይትገበር ።
ስድስቱ አብራዕ እለ ይትገበራ በገቦሃ ሠለስቱ አብራዕ ለተቅዋመ ማኅቶታ እምአሐዱ ፍናሃ ወሠለስቱ አብራዕ እምፍናሃ እምካልእ ።
ወሠለስቱ መአኅዚሃ እለ ዮኀብራ ምስለ አሐዱ ከባበ ርእሳ ጽጉይ ።
ከማሁ ለስድስቲሆሙ አብራዕ ለእለ ይወጽኡ እምተቅዋመ ማኅቶት ።
ወለተቅዋመ ማኅቶታ መአኅዚሃ አርባዕቱ ወጽጌያታ ወከባበ ርእሳ ።
ከባበ ርእሳ ማእከለ ክልኤቱ አብራዕ ።
ከማሁ ለስድስቱሂ አብራዑ እለ ይወፅኡ እምውስተ ተቅዋመ ማኅቶት ።
ከባበ ርእሳ ወአብራዒሃ እምውስቴታ ይኩና ኵሎን ፍሕቆ እምአሐዱ ወርቅ ንጹሕ ።
ትገብር መኃትዊሃ ስብዓቱ ወትሥራዕ መኃትወ ወያርእዩ እምአሐዱ ገጽ ።
ዘእምድኅሬሃ ወበዘያሤንዋ ወጽዋዓቲሃ ዘወርቅ መክሊተ ወርቅ ትግበር ።
ወእላንቱ ዘኵሎን ንዋያቲሃ ግበር በአርአያ ዘከመ አርአይኩከ በደብር ።
ወአንሥአ ትዕይንቶሙ ኵሉ ውሉደ እስራኤል እምገዳም ዘሲን በበ ትዕይንቶሙ በቃለ እግዚአብሔር ወበጽሑ ራፊድ ወአልቦ ህየ ዘይሰቲ ማየ ።
ወግእዞ ሕዝብ ለሙሴ ወይቤልዎ ሀበነ ማየ ዘንሰቲ ወይቤሎሙ ሙሴ ምንተ ትግእዙ ኪያየ ወታሜክርዎ ለእግዚአብሔር ።
ወጸምኡ በህየ ሕዝብ ማየ ወአጐርጐርዎ ለሙሴ ወይቤልዎ ለምንት አውጻእከነ እምግብጽ ከመ ትቅትለነ ምስለ ውሉድነ ወምስለ እንስሳነ በጽምእ ።
ወጸርኀ ሙሴ ኀበ እግዚአብሔር ወይቤ ሚእገብሮ ለዝ ሕዝብ ንስቲተ ክመ ተርፎሙ ወይዌግሩኒ በእብን ።
ወይቤሎ እግዚአብሔር ለሙሴ ቅድሜሆሙ ሑር ለሕዝብ ወንሣእ ምስሌከ መላህቅተ ሕዝብ ወበትረከ በዘ ቦቱ ዘበጥከ ፈለገ ፅብጥ በእዴከ ።
ወትመጽእ ለፌ ኀበ አነ እቀውም ለፌ መንገለ ኰኵሕ ዘኮሬብ ወትዘብጦ ለኰኵሕ ወይወፅእ በውስቴቱ ማይ ወይስተይ ሕዝብ ።
ወገብረ ሙሴ በከመ አዘዞ እግዚአብሔር በቅድሜሆሙ ለውሉደ እስራኤል ።
ወሰመዮ ለውእቱ ፍና መንሱት ወጋእዝ በእንተ ግእዘት ዘግእዝዎ ውሉደ እስራኤል ወአመከሩ ፈጣሬ ኵሉ ወይቤሉ ለእመ ሀሎ እግዚአብሔር ወለእመ ኢሀሎ ምስሌነ ።
ወመጽአ ዐማሌቅ ወይትቃተል በራፊድ ።
ወይቤ ሙሴ ለኢየሱስ ኅረይ ለከ ዕደወ ወፃእ ወተአኀዞ ለዐማሌቅ ጌሠመ ወናሁ አነ እቀውም ዲበ ርእሰ ወግር ወበትር ዘእግዚአብሔር ውስተ እዴየ ።
ወገብረ ኢየሱስ በከመ አዘዞ ሙሴ ወተራከቦ ለዐማሌቅ ወሙሴ ወአሮን ወሆር ዐርጉ ውስተ ርእሳ ለወግር ።
ወሶበ ያነሥእ ሙሴ እደዊሁ ይወፅእ እስራኤል ወሶበ የዐጽብ ሙሴ ያወርድ እደዊሁ ወይትወፅኡ እስራኤል ።
ወእደዊሁ ለሙሴ ክቡድ ወአንበሩ እብነ ሎቱ ወይነብሩ ላዕሌሆን ።
አሮን ወሆር ወይጸውሩ እደዊሁ ለሙሴ አሐዱ በለፌ ወአሐዱ በለፌ ወቆማ እደዊሁ ለሙሴ ርቡባቲሆን እስከ ዕርበተ ፀሐይ ።
ወሜጦሙ ኢየሱስ ለዐማሌቅ ምሰለ ሕዝቡ ወቀተሎሙ በኅፂን ።
ወይቤሎ እግዚአብሔር ለሙሴ ጸሐፍዛ ለተዝካር ወአይድዖ ለኢየሱስ ድምሳሴ እደመስሶሙ ለዐማሌቅ እምታሕተ ሰማይ ።
ወአሕነጸ ሙሴ ምሥዋዐ ለእግዚአብሔር ወሰመዮ ስሞ ምምሕፃን ።
እስመ በእድ ኅብእት ይፀብኦሙ እግዚአብሔር ለዐማሌቅ ለዘመደ ዘመድ ።
ወሰምዐ ዮቶር ሠዋዒ ዘእምድያም ሐሙሁ ለሙሴ ኵሎ ዘገብረ እግዚአብሔር ለእስራኤል ለሕዝቡ ወአውፅኦሙ እግዚአብሔር ለእስራኤል እምግብጽ ።
ወነሥአ ዮቶር ሐሙሁ ለሙሴ ሲፕራሃ ብእሲቶ ለሙሴ እምዘ ኀደጋ ወክኤተ ደቂቆ ።
ስሙ ለወልደ ሙሴ ለአሐዱ ጌርሳም ወይቤ እስመ ፈላሲ አነ በምድረ ባዕድ ።
ወስሙ ለካልእ ወልዱ ኤልዛር ወይቤ ፈጣሪ ዘአቡየ ረዳኢየ ወአድኅነኒ እምእዴሁ ለፈርዖን ።
ወመጽአ ዮቶር ሐሙሁ ለሙሴ ወደቁ ወብእሲቱ ኀበ ሙሴ ገዳመ ኀበ ኀደሩ ጕንደ ደብር ዘእግዚአብሔር ።
ወይቤልዎ ለሙሴ ናሁ ዮቶር ሐሙከ ይበጽሕ ኀቤከ ወብእሲትከ ወክልኤሆሙ ደቂቅከ ።
ወወፅአ ሙሴ ወተቀበሎ ለሐሙሁ ወአምኆ ወሰአሞ ወተአምኁ በበይናቲሆሙ ወቦኡ ትዕይንተ ።
ወዜነዎ ሙሴ ለሐሙሁ ኵሎ ዘገብሮ እግዚአብሔር ለፈርዖን ወለግብጽ በእንተ እስራኤል ወኵሎ ሕማመ ዘከመ ሐሙ በፍኖት ወዘከመ አድኀኖሙ እግዚአብሔር ።
ወደንገፀ ዮቶር በኵሉ ዘገብረ ሎሙ እግዚአብሔር ወአድኀኖሙ እምእደ ግብጽ ወእምእደ ፈርዖን ።
ወይቤ ዮቶር ቡሩክ እግዚአብሔር ዘአድኀነ ሕዝቦ እምእደ ግብጽ ወእምእደ ፈርዖን ።
እምይእዜ አእመርኩ ከመ ዐቢይ እግዚአብሔር እምኵሉ አማልክት በበይነዝ ተኰነኑ ሎቱ ።
ወነሥአ ዮቶር ሐሙሁ ለሙሴ ወገብረ በጽድቅ መሥዋዕተ ለእግዚአብሔር ወመጽአ አሮን ወሊቃነ ሕዝብ ዘእስራኤል ከመ ይብልዑ ኅብስተ ምስለ ሐመ ሙሴ በቅድመ እግዚአብሔር ።
ወአመ ሳኒታ ነበረ ሙሴ ይኰንን ሕዝበ ወይጸንሕ ሕዝብ ሙሴሃ እምነግህ እስከ ሰርክ ።
ወርእየ ዮቶር ኵሉ ዘይገብር በላዕለ ሕዝብ ወይቤሎ ዮቶር ለሙሴ ምንትኑዝ ዘትገብር በሕዝብ ባሕቲትከ ትነብር ወኵሉ ሕዝብ ይቀውም እምነግህ እስከ ሰርክ ።
ወይቤ ሙሴ ለሐሙሁ እስመ ይመጽእ ኀቤየ ሕዝብ ወይስእል ፍትሐ በኀበ እግዚአብሔር ።
እምከመ ተጋአዙሂ ይመጽኡ ኀቤየ እፍትሖሙ አስተናጺሕየ ለለአሐዱ አሐዱ ኵነኔ እግዚአብሔር ወሕጎ ።
ወይቤሎ ሐሙሁ ለሙሴ አኮ ርቱዕ ዘአንተ ትገብር ዝነገር ዐቢይ ።
ሕማመ ተሐምም አንተ ወኵሉ ሕዝብ ዘሀሎ ምስሌከ ይከብደከ ዝቃል ወኢትክል ባሕቲትከ ገቢሮተ ።
ወይእዜኒ ስምዐኒ ወአነ አመክረከ ወእግዚአብሔር የሀሉ ምስሌከ ወኩኖሙ አንተ ለሕዝብ በኀበ እግዚአብሔር ወታብትክ ቃሎሙ በኀበ እግዚአብሔር ።
ወአስምዖሙ ትእዛዞ ለእግዚአብሔር ወሕጎ ወትዜንዎሙ ፍኖቶ በእለ የሐውሩ በውስቴቶሙ ወግብረ ዘይገብሩ ።
ወአንተሂ ለሊከ ምክር እምውስተ ኵሉ ሕዝብ ኀያላን ዕደወ ጻድቃነ ሰብአ እለ ይጸልኡ ትዕቢተ ።
ወሢም ሎሙ መኰንነ ለዓሠርቱ ምእት ወለምእት ወለኀምሳ ወለዐሠርቱ ።
ወይኰንኑ ሕዝበ ኵሎ ሰዐተ ወቃለ ዘዐጸቦሙ ያዕርጉ ኀቤከ ወቀሊለ ኵነኔ እሙንቱ ይኰንኑ ወያቀልሉከ ወያርድኡከ ።
ወዝ ቃልየ ለእመ ገበርከ ያኄይለከ እግዚአብሔር ወትክል ኰንኖ ወዝሕዝብ ይግባእ ውስተ ምንባሪሁ በፍሥሓ ።
ወሰምዐ ሙሴ ቃለ ሐሙሁ ወገብረ በከመ ይቤሎ ።
ወኀርየ ሙሴ ዕደወ ዘይክል እምውስተ ኵሉ እስራኤል ወሤመ ውስቴቶሙ መኰንነ ለአስርቱ ምእት ወዘምእት ወዘሐምሳ ወዘአሰቱ ።
ወይኰንኑ ኵሎ ሕዝበ ኵላ ሰዐተ ወዘዐጸቦሙ ኵነኔ ያዕርጉ ኀበ ሙሴ ወቀሊለ ኵነኔ እሙንቱ ይፍትሑ ።
ወፈነወ ሙሴ ሐማሁ ውስተ ምድሩ ወኅለፈ ።
ዝውእቱ አስማቲሆሙ ለደቂቀ እስራኤል እለ ቦኡ ብሔረ ግብጽ ምስለ ያዕቆብ አቡሆሙ ለለአሐዱ አሐዱ በበ አዕጻዲሆሙ ቦኡ ።
ሮቤል ወስምዖን ወሌዊ ወይሁዳ ።
ወይሳኮር ወዛቡሎን ወብንያም ።
ወዳን ወንፍታሌም ወጋድ ወአሴር ።
ወዮሴፍሰ ሀሎ ብሔረ ግብጽ ወኮነት ኵሉ ነፍስ እንተ እምያዕቆብ ሰባ ወአምስቱ ።
ወሞተ ዮሴፍ ወኵሉ አኀዊሁ ወኵሉ ውእቱ ትውልድ ።
ወበዝኁ ደቂቀ እስራኤል ወመልኡ ወኮኑ ሕቁራነ ወጸንዑ ጥቀ ዕዙዘ ወመልአት ምድር እምኖሙ ።
ወተንሥአ ንጉሥ ካልእ ዲበ ግብጽ ዘአያአምሮ ለዮሴፍ ።
ወይቤሎሙ ለአሕዛብ ናሁ ሕዝበ ደቂቀ እስራኤል ዐቢይ ወብዙኅ ወይጸንዑነ ።
ንዑ ንጠበቦሙ እስመ እምከመ በዝኁ ወቦከመ በጽሐነ ፀብእ ይትዌሰኩ እሉኒ ዲበ ፀርነ ወይፀብኡነ ወይወፅኡ እምድርነ ።
ወሤመ ዲቤሆሙ ሊቃነ ገባር ከመ ይሣቅይዎሙ በግብር ወነደቁ አህጉረ ጽኑዓተ ለፈርዖን ፈቶም ወራምሴ ወኦን እንተ ይእቲ ሀገረ ፀሐይ ።
ወበአምጣነ ይሣቅይዎሙ ከማሁ ይበዝኁ ወይጸንዑ ወያስቆርርዎሙ ግብጽ ለደቂቀ እስራኤል ።
ወይትኤገልዎሙ ግብጽ ለደቂቀ እስራኤል በሥቃይ ።
ወያጼዕሩ ሕይወተ ነፍሶሙ በግብር ዕፁብ በፅቡር ወበግንፋል ወበኵሉ ግብረ ሐቅል ወበኵሉ ግብር ዘይቀንይዎሙ በሥቃይ ።
ወይቤሎን ንጉሠ ግብጽ ለመወልዳተ ዕብራይ ስማ ለአሐቲ ስፓራ ወስመ ካልእታ ፎሓ ።
ወይቤሎን ሶበ ታወልደሆን ለዕብራዊያት እምከመ በጽሐት ለወሊድ እመ ተባዕት ውእቱ ቅትላሁ ወእመሰ አንስት አውልዳሃ ።
ወፈርሃሁ ለእግዚአብሔር ዝኩ መወልዳት ወኢገብራ በከመ አዘዞን ንጉሠ ግብጽ ወአሕየዋ ተባዕተ ።
ወጸውዖን ንጉሠ ግብጽ ለመወልዳት ወይቤሎን እፎኑ ከመ ትገብራ ከመዝ ወታሐይዋ ተባዕተ ።
ወይቤላሁ መወልዳት ለፈርዖን አኮ ከመ አንስተ ግብጽ ዕብራዊያት እንበለ ትምጻእ መወልድ ይወልዳ ።
ወአሠነየ እግዚአብሔር ለመወልዳት ወመልአ ሕዝብ ወጸንዐ ጥቀ ።
ወእስመ ፈርሃሁ ለእግዚአብሔር መወልዳት ገብራ አብያተ ።
ወአዘዘ ፈርዖን ለኵሉ ሕዝቡ ወይቤሎሙ ኵሎ ተባዕተ ዘይትወለድ ለዕብራይ ግርዎ ውስተ ተከዚ ወኵሎ አንስተ አሕይዉ ።
ወሀሎ አሐዱ እምነገደ ሌዊ ዘነሥአ ሎቱ እምአዋልደ ሌዊ ብእሲተ ።
ወነበረ ምስሌሃ ወፀንሰት ወወለደት ተባዕተ ወሶበ ርእይዎ ከመ ሠናይ አንበርዎ ሠለስተ አውራኀ ።
ወእስመ ስእኑ እንከ ኀቢኦቶ ነሥአት እሙ ነፍቀ ወቀብአታ አስፋሊጦ ወፒሳ ወወደየቶ ለውእቱ ሕፃን ውስቴቱ ወሤመቶ ውስተ ማዕዶት ኀበ ተከዚ ።
ወትኄውጽ እኅቱ እምርኁቅ ከመ ታእምር ምንት ትበጽሖ ።
ወወረደት ወለተ ፈርዖን ትትኀፀብ በውስተ ተከዚ ወአንሶሰዋ አዋልዲሃ ኀበ ተከዚ ወሶበ ርእየታ ለይእቲ ነፍቅ ውስተ ማዕዶት ፈነወት ወለታ ወአምጽአታ ።
ወከሠተታ ወትሬኢ ሕፃን ይበኪ ውስተ ውእቱ ነፍቅ ወምሕረቶ ወለተ ፈርዖን ወትቤ እምደቂቀ ዕብራዊያት ውእቱዝ ሕፃን ።
ወትቤላ እኅቱ ለውእቱ ሕፃን ለወለተ ፈርዖን ትፈቅዲኑ እጸውዕ ለኪ ብእሲተ ሐፃኒተ እምዕብራዊያት ወትሕፅኖ ለዝ ሕፃን ።
ወትቤላ ወለተ ፈርዖን ሑሪ ወመጽአት እንታክቲ ወለት ወጸውዐታ ለእሙ ለውእቱ ሕፃን ።
ወትቤላ ወለተ ፈርዖን ዕቀቢ ሊተ ዘሕፃነ ወሕፀንዮ ሊተ ወአነ እሁበኪ ዐስበኪ ወነሥአቶ ይእቲ ብእሲት ለውእቱ ሕፃን ወሐፀነቶ ።
ወሶበ ጸንዐ ውእቱ ሕፃን ወሰደቶ ኀበ ወለተ ፈርዖን ወኮና ወልዳ ወሰመየቶ ስሞ ሙሴ ወትቤ እስመ እማይ አውፃእክዎ ።
ወኮነ እምድኅረ ብዙኅ መዋዕል ልህቀ ሙሴ ወወፅአ ኀበ አኀዊሁ ወርእየ ሕማሞሙ ወረከበ ብእሲ ግብጻዊ ይዘብጦ ለአሐዱ ዕብራዊ እምአኀዊሁ ደቂቀ እስራኤል ።
ወነጸረ ለፌ ወለፌ ወአልቦ ዘርእየ ወቀተሎ ለዝኩ ግብጻዊ ወደፈኖ ውስተ ኆጻ ።
ወወፅአ በሳኒታ ዕለት ወረከበ ክልኤተ ዕደወ ዕብራዊያን እንዘ ይትጋደሉ ወይቤሎ ሙሴ ለዘይገፍዕ ለምንት ትዘብጦ ለካልእከ ።
ወይቤሎ መኑ ሤመከ መልአከ ወመኰንነ ዲቤነ አው ትቅትለኒኑ ትፈቅድ አንተ በከመ ቀተልካሁ ለግብጻዊ ትማልም ወፈርሀ ሙሴ ወይቤ ከመዝኑ ክሡተ ኮነ ዝነገር ።
ወሰምዐ ፈርዖን ዘንተ ነገረ ወፈቀደ ይቅትሎ ፈርዖን ለሙሴ ወተግሕሠ ሙሴ እምገጸ ፈርዖን ወኀደረ ውስተ ምድረ ምድያም ወሶበ በጽሐ አሐተ ምድረ ምድያም ነበረ ዲበ ዐዘቅት ።
ወቦ ለማርየ ምድያም ስብዓቱ አዋልደ ወይርዕያ አባግዐ አቡሆን ወሶበ መጽአ ሔባ ሎንቶን እስከ መልአ ገብላተ ከመ ያስትያ አባግዐ አቡሆን ።
ወሶበ መጽኡ ኖሎት አሰሰልዎን ወተንሥአ ሙሴ ወአድኀኖን ወአስተየ አባግዐ ።
ወሖራ ኀበ ራጕኤል አቡሆን ወይቤሎን እፎመ አፍጠንክን መጺአ ዮምሰ ።
ወይቤላሁ ብእሲ ግብጻዊ አድኀነነ እምኖሎት ወሔበ ለነ ወአስተየ አባግዒነ ።
ወይቤሎን ለአዋልዲሁ ወኢይቴ ውእቱ ወለምንት ከመዝ ኀደጋሁ ለብእሲ ጸውዓሁ ከመ ይብላዕ እክለ ።
ወኀደረ ሙሴ ኀበ ውእቱ ብእሲ ወወሀቦ ወለቶ ሲፕራ ለሙሴ ትኩኖ ብእሲተ ።
ወፀንሰት ይእቲ ብእሲት ወወለደት ወልደ ወሰመዮ ስሞ ሙሴ ጌርሳም ወይቤ እስመ ነግድ አነ በምድር ነኪር ወካልአ ወለደ ወሰመዮ ኤልያዛር እንዘ ይብል ወአምላከ አቡየ ረዳኢየ አደኀነኒ እምእደ ፈርዖን ።
ወእምድኅረ ብዙኅ መዋዕል ሞተ ንጉሠ ግብጽ ወግዕሩ ደቂቀ እስራኤል እምግብሮሙ ወአውየዉ ወዐርገ አውያቶሙ ኀበ እግዚአብሔር እምግብሮሙ ።
ወሰምዐ እግዚአብሔር ገዓሮሙ ወተዘከረ እግዚአብሔር መሐላሁ ዘኀበ አብርሃም ወይስሐቅ ወያዕቆብ ።
ወኀወጾሙ እግዚአብሔር ለደቂቀ እስራኤል ወተአምረ ሎሙ ።
ወለእመቦ ዘሰረቀ ላህመ ወእመሂ በግዐ ወጠብሐ ይተክል ህየንተ አሐዱ ላህም ትኅምስተ ወለአሐዱ በግዕ ትርብዕተ ።
ወከሪዮ ሰራቂ ለእመ ቈስለ ሰራቂ ወሞተ ኢይኩኖ ቀቲለ ለዘቀተለ ።
ወሠረቀ ፀሐይ ዲበ በድን ይመውት ዘቀተሎ ወለእመ አልቦ ይሠየጥ ህየንተ ዘሰረቀ ።
ወለእመ አኀዝዎ ወረከቡ ውስተ እዴሁ ለዘሰረቀ እመሂ አድግ ወለእመሂ በግዕ ካዕበተ ይፈዲ ።
ወለእመ አብልዐ ገራህተ ሰብእ እንስሳሁ ወዐጸደ ወይን ወአብልዐ ገራውሀ ባዕድ ።
ይትራዐይዎ አስማሮ ይፈዲ ወለእመሰ አግመረ ገራህተ እንዘ ይበልዕ በሰመረ ገራህቱ ይፈዲ ለእመሂ ዐጸደ ወይን በሰመረ ዐጸደ ወይን ይፈዲ ።
ወለእመ ወፅአ እሳት ወአኀዘ ገዳመ ወአውዐየ ዐጸደ ወእመሂ ክምረ ዘአውዐየ ይፈዲ ።
ወለእመቦ ዘአዕቀበ ብሩረ ወእመሂ ንዋይ ወተሰርቆ ለዘአዕቀብወ ወረከቦ ለዘሰረቆ ይፈዲ ካዕበተ ።
ወለእመ ኢረከቡ ሰራቄ ለይሑር ባዕለ ቤት ቅድመ ፈጣሪ ወይምሐል ማሕፀነ ዘአማሕፀንዎ ከመ ኢተኬነወ ወኢቈጸረ ።
እመሂ ላህመ ወእመሂ አድገ ወእመሂ በግዐ በዘ ኀሠሥዎ በማኅፀን ኀሠሥዎ ።
በዘ ኮነ ከዊኖ በህየ ይኅልቆሙ በበይናቲሆሙ ወዘገደፈ ካዕበተ ይፈዲ ለማዕቀቢሁ ።
ወለእመቦ ዘወሀበ ለካልኡ ብዕራይሁ እመሂ በግዐ ዘኮነ በውስቴቱ እንስሳ ወሞተ ወቈስለ ወእመሂ ማህረኩ ሎቱ ወአልቦ ዘአእመረ ሎቱ ።
መሐላ ዘእግዚአብሔር ተርፈ ማእከሎሙ ከመ ተፈቲዎ ኢተኬነወ ተማኅፃኒ ወበበይነዝ ኢይፈዲ ዘተማኅፀነ ።
ወለእመ ሰረቅዎ ዘአዕቀብዎ ይፈዲ ለዘአዕቀቦ ።
ወለእመ አርዌ አኀዞ በገዳም ይመርሕ ገደላሁ ወኢይፈዲ ።
ወለእመ ተውሕስከ እምኀበ ቢጽከ ወተሰብረ ወሞተ ወኢሀሎ ወሓሲ እግዚአ ንዋይ ትፈዲ ።
ወለእመ ሀሎ እግዚኡ ኢይፈዲ ወለእመ ገባኢሁ ውእቱ ዐስቦ ይፈዲ ።
ወለእመቦ ዘአስሐታ ለድንግል ወሰክበ ምስሌሃ እንዘ ይነሥእ ይነሥአ ወትከውኖ ብእሲተ ።
ወለእመ ካልእ ምታ ከመ ኢየሀብዎ የሐፂ ሕፄሃ ይሁብ ለአቡሃ ሕፄ የሐፅይዎ ለድንግል ።
ወምስለ ዘሥራይ ኢትትዋሰብ ።
ኵሉ ዘየሐውር እንስሳ ኵነኔሁ መዊት ።
ዘይሠውዕ ለአማልክት ለይሠረው ዘእንበለ ለእግዚአብሔር ባሕቲቱ ።
ወኢታሕስሙ ለግዩር ወኢታጥቅዎ እስመ አንትሙሂ ግዩራነ ኮንክሙ በምድረ ግብጽ ።
ወለኵሉ እቤራት ወለእጓለ ማውታ ኢታሕስሙ ።
ወለእመ አሕሰምክሙ ሎሙ ወጸርሑ ወአውየዉ ኀቤየ ሰሚዐ እሰምዕ ገዓሮሙ ።
ወእትመዓዕ በመዐትየ ወእቀትለክሙ በኀፂን ወይከውናክሙ አንስቲያክሙ መበለት ወውሉድክሙ እጓለ ማውታ ።
ወለእመ ለቃሕከ ብሩረ ለነዳየ ሕዝብከ ኢታጥቆ ወኢትትራደዮ ።
ወእመ አእኀዘከ ልብሶ ቢጽከ እንበለ ይዕርብ ፀሐይ አግብእ ሎቱ ።
እስመ ይእቲ ባሕቲታ ዐራዙ ወልብሰ ኀፍረቱ ሎቱ እስመ አልቦ በዘይበይት ወለእመ ግዕረ ኀቤየ እሰምዖ እስመ መሓሪ አነ ።
ለአማልክት ኢትሕሚ ወመኰንነ ሕዝብከ እኪተ ኢትበሎ ።
ከተማ ዐውድከ ወዘዐውድከ ኢታእኅር በኵረ ወልድከ ትሁበኒ ሊተ ።
ከማሁ ትገብር ሊተ ላህመከ ወበግዐከ ወአድገከ ሰቡዐ ይነብር ኀበ እሙ ወአመ ሳምንት ዕለት ትሁበኒ ሊተ ።
ወትከውኑኒ ዕደወ ቅዱሳነ ወሥጋ ገደላ አርዌ ኢትብልዑ ለከልብ ግድፍዎ ።
ወባረከ ዘቡራኬ ሙሴ ወውሉደ እስራኤል ለእግዚአብሔር በፍትሐተ ቃል ።
ንባርኮ ለእግዚአብሔር እስመ ክበር ውእቱ ወሎቱ ይደሉ ስባሔ ፈረሰ ወመስተፅዕኖ ወረወ ውስተ ባሕር ።
ረዳኢየ ወመሰውረ ኮነኒ ለአድኅኖትየ ውእቱ አምላኪየ ወእሴብሖ አምላኩ ልአቡየ ወአሌዕሎ ።
እግዚአብሔር ይቀጠቅጥ ፀብአ ወእግዚአብሔር ስሙ ።
ሰረገላቲሁ ለፈርዖን ወሰራዊቶ ወረወ ውስተ ባሕር ኅሩያነ ወመስተጽዕናነ በመሥልስት ወተሰጥሙ ውስተ ባሕረ ኤርትራ ።
ወደፈኖሙ ማዕበል ወተሰጥሙ ውስተ ቀላይ ከመ እብን ።
የማንከ እግዚኦ ተሰብሐ በኀይል የማነ እዴከ እግዚኦ ሠረወቶሙ ለፀር ።
ወበብዝኀ ስብሐቲከ ቀጥቀጥኮሙ ለጸላዕትከ ፈነውከ መዐተከ ወበልዖሙ ከመ ብርዕ ።
ወበመንፈሰ መዐትከ ቆመ ማይ ወጠግአ ከመ እረፍት ማይ ወረግአ ማዕበል በማእከለ ባሕር ።
ወይቤ ጸላኢ ዴጊንየ እእኅዞሙ እትካፈል ምህርካ ወአጸግባ ለነፍስየ እቀትል በመጥባሕትየ ወእኴንን በእዴየ ።
ፈነውከ መንፈሰከ ወደፈኖሙ ባሕር ወተሠጥሙ ከመ ዐረር ውስተ ማይ ብዙኅ ።
መኑ ይመስለከ እምነ አማልክት እግዚኦ ወመኑ ከማከ ስቡሕ በውስተ ቅዱሳን መንክር ስብሐቲከ ወትገብር መድምመ ።
ሰፋሕከ የማነከ ወውሕጠቶሙ ምደር ።
ወመራሕኮሙ ለሕዝብከ እለ ቤዘውከ ወአስተፈሣሕከ በኀይልከ ተረፈ መቅደስከ ።
ሰምዑ አሕዛብ ወተምዕዑ ወአኀዞሙ ማሕምም ለእለ ይነብሩ ፍልስጥኤም ።
ወይእተ አሚረ መምዑ መሳፍንተ ኤዶም ወአኀዞሙ ረዓድ ለመላእክተ ሞአብ ወተመስዉ ኵሎሙ እለ ይነብሩ ከናአን ።
ወአኀዞሙ ፍርሀት ወረዓድ ኀይለ መዝራዕትከ ጸንዐ እምኰኵሕ እስከ የኀልፍ ሕዝብከ እግዚኦ እስከ የኀልፍ ሕዝብከ ዝንቱ ሕዝብ ዘቤዞከ ።
ወወሰድኮሙ ወተከልኮሙ ውስተ ደብረ መቅደስከ ውስተ ድልው ማኅደርከ እግዚኦ ዘገበርከ ቅዱስ እግዚኦ ዘአስተደለወ እደዊከ ።
ይነግሥ እግዚአብሔር ለዓለም ወለዓለመ ዓለም ወዓዲ ።
እስመ ቦአ ሰረገላተ ፈርዖን ምስለ አፍራሲሁ ወመስተጽዕናን ውስተ ባሕር ።
ወአስተጋብአ ላዕሌሆሙ እግዚአብሔር ማየ ባሕር ወደቂቀ እስራኤልሰ ኀለፉ እንተ የብስ በማእከለ ባሕር ።
ወነሥአት ማርያ ነቢያዊት እኅቱ ለአሮን ከበሮ ውስተ እዴሃ ወወፅአ ኵሎን አንስት ድኅሬሃ በከበሮ ወቡራኬ ።
ወቀደመት ማርይ ወትቤ ንባርክ እግዚአብሔር ይትነከር ውእቱ ይትነከር ፈረሰ ወዘይፄዐን ላዕሌሁ ወረዎሙ ውስተ ባሕር ።
ወአውጽአ ሙሴ ውሉደ እስራኤል እምባሕር ዕሙቅ ወወሰዶሙ ውስተ ገዳም ዘሱር ወግዕዙ ሠሉሰ ዕለተ ገዳመ ወኢረከቡ ማየ ከመ ይስተዩ በምራ ።
ወስእኑ ሰትየ እምራ እስመ መሪር ማዩ ወበእንተ ከማሁ ተሰምየ ውእቱ ፍና መሪር ።
ወአንጐርጐሩ ሕዝብ ወይቤሉ ምንተ ንሰቲ ።
ወአውየወ ሙሴ ኀበ ፈጣሪ ።
ወአርአዮ እግዚአብሔር ዕፀ ወወደዮ ውስተ ማይ ወጥዕመ ማዩ ወበህየ አርአዮ ጽድቀ ወፍትሐ ወአመከሮ ።
ወይቤ ለእመ ትሰምዕ ወታጸምእ ቃለ እግዚአብሔር ዘፈጣሪከ ወጽድቀ ትገብር በቅድሜሁ ወታጸምእ ትእዛዘ ዘአዘዘከ ።
ኵሎ ደዌ ዘአምጻእኩ ሎሙ ለግብጽ ኢይፌኑ ላዕሌከ አነ እግዚአብሔር መሓኪከ ።
ወበጽሑ ኤሌም ወሀለዉ ህየ አሰርቱ ወክልኤቱ ዐይን ዘቦ ዐዘቅተ ወሰባ ጸበራተ ተመርት ጠቃ ማያት በቀልቶን ።
ወሶበ ርእየ ሕዝብ ከመ ጐንደየ ሙሴ ወሪደ እምደብር ።
ተንሥአ ሕዝብ ላዕለ አሮን ወይቤልዎ ተንሥእ ወግበር ለነ አማልክተ እለ የሐውሩ ቅድሜነ እስመ ዝክቱ ብእሲ ሙሴ ዘአውፅአነ እምድረ ግብጽ ኢናአምር ምንተ ኮነ ።
ወይቤሎሙ አሮን ንሥኡ ሰርጐ ወርቅ ዘውስተ እዝነ አንስቲያክሙ ወአዋልዲክሙ ወአምጽኡ ኀቤየ ።
ወነሥኡ ኵሉ ሕዝብ ሰርጐ ዘውስተ አእዛኒሆሙ ወአምጽኡ ኀበ አሮን ።
ወተመጠወ እምእደዊሆሙ ወመሰሎ በሥዕል ወገብሮ ላህመ ስብኮ ወይቤሉ እሉ እሙንቱ አማልክቲከ እስራኤል እለ አውፅኡከ እምድረ ግብጽ ።
ወሶበ ርእየ ኤሮን ነደቀ ምሥዋዐ አንጻሮ ወአዖደ አሮን እንዘ ይብል በዓለ እግዚእ ጌሠመ ።
ወጌሠ አሮን በሳኒታ ወአዕረገ መሥዋዕተ ወአብአ ቍርባነ ዘመሥዋዕተ ፍርቃን ወነበረ ሕዝብ ወይበልዑ ወይሰትዩ ወተንሥኡ ይትወነዩ ።
ወነበቦ እግዚአብሔር ለሙሴ ወይቤሎ ሑር ወአፍጥን ወሪደ እምዝየ እስመ አበሱ ሕዝብከ ዘአውፃእከ እምድረ ግብጽ ።
ወዐለዉ ፍጡነ እምነ ፍኖት እንተ አዘዝካሆሙ ወገብሩ ሎሙ ላህመ ወሰገዱ ሎቱ ወሦዑ ሎቱ ።
ወይቤሉ እሉ እሙንቱ አማልክቲከ እስራኤል እለ አውፅኡከ እምድረ ግብጽ ።
ወይቤሎ እግዚአብሔር ለሙሴ ርኢኩ ዘነተ ሕዝብ ወናሁ ዝንቱ ሕዝብ ግዙፈ ክሳድ ።
ወይእዜኒ ኅድገኒ ወተምዒዕየ በመዐትየ እጥስዮሙ ወእሬስየከ ውስተ ሕዝብ ዐቢይ ።
ወሰአለ ሙሴ ቅድመ አምላኩ ወይቤ ለምንት እግዚኦ መዐተ ትትመዓዕ ላዕለ ሕዝብከ ዘአውፃእከ እምድረ ግብጽ በኀይል ልዑል ወበመዝራዕት ዐቢይ ።
ከመ ኢይበሉ ግብጽ በእኩይ ኤውፅኦሙ ከመ ይቅትሎሙ በውስተ አድባር ወያጥፍኦሙ እምውስተ ምድር አቍርር መዓተከ ዘተምዕዕከ ወመሓሬ ኩን ላዕለ እከዮሙ ለሕዝብከ ።
ብዙኀ አበዝኆ ለዘርእክሙ ከመ ከዋክብተ ሰማይ በብዝኅ ወኵሎ ዘንተ እሁብ ለዘርእክሙ ወይምልክዋ ለዓለም ።
ተዘከር አብርሃምሃ ወይስሐቅሃ ወያዕቆብሃ አግብርቲከ እለ መሐልከ ሎሙ በርእስከ ወትቤሎሙ ።
ወሰረየ እግዚአብሔር በእንተ እኪት እንተ ይቤ ይግበር ላዕለ ሕዝቡ ።
ወተመይጠ ሙሴ ወወረደ እምውስተ ደብር ወክልኤቱ ጽላተ ዘትእዛዝ ውስተ እደዊሁ ጽላት ዘእብን ጽሑፋት እንተ ክልኤ ገበዋቲሆን እንተ ለፌኒ ወእንተ ለፌኒ ጽሑፋት ።
ወጽላቶን ግብረተ እግዚእ እማንቱ ወጽሕፈቶንሂ ጽሕፈተ እግዚአብሔር ውእቱ ግሉፍ ውስተ ጽሌሁ ።
ወሰሚዖ ዮሳዕ ቃለ ሕዝብ እንዘ ይጸርሑ ይቤሎ ለሙሴ ድምፀ ፀባኢት ውስተ ትዕይንት ።
ወይቤሎ ሙሴ ኢኮነ ዝንቱ ድምፅ ዘመላእክት እለ ይትኄየሉ ወኢኮነ ድምፀ መላእክተ ፀብእ አላ ድምፀ መላእክቱ ለወይን እሰምዕ አንሰ ።
ወሶበ ቀርበ ሙሴ ለትዕይንት ርእዮ ለውእቱ ላህም ወተውኔት ወተምዕዐ ሙሴ ወገደፎን እምውስተ እደዊሁ ለእልክቱ ክልኤ ጽላት ወቀጥቀጦን በታሕተ ደብር ።
ወነሥኦ ለውእቱ ላህም ዘገብሩ ወአውዐዮ በእሳት ወሐረጾ ወአድቀቆ ወዘረዎ ውስተ ማይ ወአስተዮሙ ኪያሁ ለደቂቀ እስራኤል ።
ወይቤሎ ሙሴ ለአሮን ምንተ ረሰይከ ዘንተ ሕዝበ ከመ ታምጽእ ላዕሌሆሙ ኀጢአተ ዐቢየ ።
ወይቤሎ አሮን ለሙሴ ኢተትመዓዕ እግዚእየ ለሊከ ታአምር ግዕዞሙ ለዝንቱ ሕዝብ ።
ሶበ ይቤሉኒ ግበር ለነ አማልክተ እለ የሐውሩ ቅድሜነ እስመ ዝክቱ ብእሲ ሙሴ ዘአውፅአነ እምድረ ግብጽ ኢናአምር ምንተ ኮነ ።
ወእቤሎሙ ዘቦ እምኔክሙ ወርቀ አምጽኡ ወአምጽኡ ወወሀቡኒ ወወረውክዎ ውስተ እሳት ወወፅአ ዝንቱ ላህም ።
ወሶበ ርእየ ሙሴ ከመ ዐለዉ ሕዝብ ወአዕለዎሙ አሮን ወኮኑ ሣሕቀ ለጸላእቶሙ ።
ወቆመ ሙሴ ውስተ አንቀጸ ትዕይንት ወይቤ ዘኀርየ እግዚአብሔር ይምጻእ ኀቤየ ወተጋብኡ ኀቤሁ ኵሎሙ ደቂቀ ሌዊ ።
ወይቤሎሙ ከመዝ ይቤ እግዚአብሔር አምላከ እስራኤል አሐዱ አሐዱ ይጹር ሰይፎ ።
ወብጽሑ እምአንቀጽ እስከ አንቀጸ ትዕይንት ወአሐዱ አሐዱ ይቅትል እኁሁ ወአሐዱ አሐዱ ይቅትል ካልኦ ወአሐዱ አሐዱ ይቅትል ዘቅሩቡ ።
ወገብሩ ደቂቀ ሌዊ በከመ ይቤሎሙ ሙሴ ወወድቀ እምውስተ ሕዝብ ይእተ አሚረ ሠላሳ ምእት ብእሲ ።
ወይቤሎሙ ሙሴ አንፈስክምዎ በእደዊክሙ ለእግዚአብሔር ዮም አሐዱ አሐዱ እምኔክሙ እምውሉዱ ወእምእኁሁ ከመ ትትወሀብ ላዕሌክሙ በረከት ።
ወኮነ በሳኒታ ወይቤሎሙ ሙሴ ለሕዝብ አንትሙ ጌገይክሙ ጌጋየ ዐቢየ ወይእዜኒ አዐርግ ኀበ እግዚአብሔር ከመ አስተስሪ ለክሙ ኀጢአተክሙ ።
ወገብአ ሙሴ ኀበ እግዚአብሔር ወይቤ እስእለከ እግዚኦ አባሲ ዝንቱ ሕዝብ አበሳ ዐቢየ ወገብሩ አማልክተ ዘወርቅ ።
ወይእዜኒ እመ ተኀደግ ሎሙ ዛተ ኀጢአተ ኅድግ ወእማእኮ ደምስስ ኪያየኒ እምነ መጽሐፍከ ዘጸሐፍከኒ ።
ወይቤሎ እግዚአብሔር ለሙሴ ለዝክቱ ዘአበሰ በቅድሜየ እደመስሶ እምውስተ መጽሐፍየ ።
ወይእዜኒ ሑር ወምርሖሙ ለዝንቱ ሕዝብ ውስተ መካን ዘእቤለከ ናሁ መልአኪየ የሐውር ቅድመ ገጽከ አመ ዕለተ እዋኅዮሙ አገብእ ላዕሌሆሙ ኀጢአቶሙ ።
ወቀተለ እግዚአብሔር እምሕዝብ በእንተ ዘገብሩ ላህመ ዘገብረ ሎሙ አሮን ።
ወይቤሎሙ እግዚአብሔር ለሙሴ ወለአሮን በምድረ ግብጽ ዝ ወርኅ ቀደማየ አውራኅ ይኩንክሙ ወአቅድምዎ እምአውራኅ ዓመት ።
ወንግር ለኵሉ ማኅበረ ደቂቀ እስራኤል ወበሎሙ በዐሡሩ ለዝ ወርኅ ይንሣእ ሎቱ ብእሲ ብእሲ በግዐ በበ ቤተ ዘመዱ ወለለ ማኅደሩ በግዐ ።
ወለእመ ውኁዳን እሙንቱ እለ ውስተ ቤት ወኢይዌድኡ አሐደ በግዐ ይንሣእ ምስሌሁ ።
ካልአ ዘጎሩ በኍልቍ ዘነፍስ ለለ አሐዱ አሐዱ ዘየአክሎ ከመ ይወድኡ በግዐ ፍጹመ ተባዕተ ዘዓመት ይኩንክሙ እመራይ ትነሥኡ መሐሳአ ።
ወዕቁበ ይኩንክሙ እስከ አሠርቱ ወአርባዕቱ ለዝ ወርኅ ወየሐርድዎ ኵሉ ብዝኀ ማኅበሮሙ ለደቂቀ እስራኤል ፍና ሰርክ ።
ወይንሥኡ እምደሙ ወይደዩ ውስተ ራግዛት ክልኤቱ ወውስተ መርፈቁ ለውእቱ ቤት ኀበ ይበልዕዎ ።
ወይበልዑ ሥጋሁ በዝ ሌሊት ጥብሶ በእሳት ወናእተ ምስለ ሐምለ ብሒእ ትበልዑ ።
ወኢትብልዑ እምኔሁ ጥራየ ወኢብስሎ በማይ እንበለ ጥብሶ በእሳት ርእሶ ምስለ እገሪሁ ወትዌድእዎ ።
ወኢታተርፉ እምኔሁ ለነግህ ወዐጽሞ ኢትስብሩ እምኔሁ ወለእመቦ ዘተርፈ እምኔሁ ለነግህ አውዕይዎ በእሳት ።
ወከመዝ ወባሕቱ ብልዕዎ እንዘ ቅኑት ሐቌክሙ ወአሣእኒክሙ ውስተ እገሪክሙ ወቀስታማቲክሙ ውስተ እደዊክሙ ወትበልዕዎ እንዘ ትጔጕኡ እስመ ፋሲካሁ ለእግዚአብሔር ውእቱ ።
ወእመጽእ ውስተ ምድረ ግብጽ በዛ ሌሊት ወእቀትል ኵሎ በኵረ በምድረ ግብጽ እምሰብእ እስከ እንስሳ ።
ወእገብር በቀለ እምኵሉ አማልክተ ግብጽ አነ እግዚአብሔር ።
ወይኩን ዝደም ተአምረ ለክሙ ውስተ አብያት ኀበ ሀለውክሙ ህየ ወእሬእዮ ለውእቱ ደም ወእከድነክሙ ወኢይከውን ዲቤክሙ መቅሠፍት ለተቀጥቅጦ ሶበ አምጻእክዋ ዲበ ምድረ ግብጽ ።
ወትኩንክሙ ዛዕለት ተዝካረ ወትገብሩ በዓለ እግዚአብሔር ባቲ በመዋዕሊክሙ ሕገ ዘለዓለም በዓልክሙ ይእቲ ።
ሰቡዐ ዕለተ ናእተ ትበልዑ ወአመ ቀዳሚት ዕለት ታማስኑ ብሑአ እምአብያቲክሙ ።
ወኵሉ ዘበልዐ ብሑአ ለትሠሮ ይእቲ ነፍስ እምእስራኤል እምዕለት ቀዳሚት እስከ ዕለት ሳብዕት ።
ወዕለት ቀዳሚት ትሰመይ ቅድስተ ወዕለት ሳብዕት ትኩንክሙ ቅድስተ ወኵሎ ግብረ ሐሪስ ኢትግበሩ ቦንቱ ዘእንበለ ኵሉ ዘይትገበሩ ለኵሉ ነፍስ ዘባሕቲቱ ይትገበር ለክሙ ።
ወዕቀብዋ ለዛቲ ትእዛዝ እስመ በዛቲ ዕለት አውፅኦ ለኀይልክሙ እምድረ ግብጽ ወትገብርዋ ለዛቲ ዕለት በዓላቲክሙ ሕገ ዘለዓለም ።
ወትቀድሙ ትእኅዙ እምዕለተ ዐሡሩ ወረቡዑ ለዝ ወርኅ ዘትቀድሙ እምሰርኩ ትበልዑ ናእተ እስከ አመ ዕሠራ ወአሚሩ ለዝ ወርኅ እስከ ሰርክ ።
ሰቡዐ ዕለተ ብሑእ ኢይትረከብ ውስተ አብያቲክሙ ወኵሉ ዘበልዐ ብሑአ ለትሠሮ ይእቲ ነፍስ እማኅበረ እስራኤል እምግዩር ወእምዘ ፍጥረቱ እምድርክሙ ።
ኵሎ ብሑአ ኢትብልዑ በኵሉ መኃድሪክሙ ናእተ ብልዑ ።
ወጸውዖሙ ሙሴ ለኵሉ አዕሩገ እስራኤል ወይቤሎሙ ሑሩ ንሥኡ ለክሙ በግዐ በበዘመድክሙ ወሕርዱ ለፋሲካ ።
ወንሥኡ እስረተ አዞብ ወጽብኅዎ እምዝኩ ደም ዘኀበ ኆኅት ወሢምዎ ውስተ መርፈቅ ወዲበ ክልኤሆሙ ራግዛት እምውእቱ ደም ዘኀበ ኆኅት ለውእቱ ቤት ።
ወአንትሙ ኢትፃኡ እምውእቱ ቤት እስከ ይጸብሕ ።
ወይመጽእ እግዚአብሔር ከመ ይቅትሎሙ ለግብጽ ።
ወይሬእዮ ለውእቱ ደም ውስተ መርፈቅ ወውስተ ክልኤሆሙ ራግዛት ወይትዐደዋ እግዚአብሔር ለይእቲ ኆኅት ወኢየኀድጎ ለቀታሊ ይባእ ውስተ አብያቲክሙ ከመ ይቅትል ።
ወዕቀቡ ዘሕገ ይኩንክሙ ወለውሉድክሙ ለዓለም ።
ወእመ ቦእክሙ ውስተ ምድር እንተ ይሁበክሙ እግዚአብሔር ለክሙ ዘነበበ ዕቀብዋ ለዛቲ ሥርዐት ።
ወእመ ይቤለክሙ ውሉድክሙ ምንትኑ ዛቲ ሥርዐት ።
ትብልዎሙ መሥዋዕተ ፋሲካሁ ዝንቱ ለእግዚአብሔር ዘከደነ አብያቲሆሙ ለደቂቀ እስራኤል በምድረ ግብጽ አመ ቀተሎሙ ለግብጽ ወአድኀነ አብያቲነ ወደነነ ሕዝብ ወሰገደ ።
ወሖሩ ወገብሩ ደቂቀ እስራኤል በከመ አዘዞሙ እግዚአብሔር ለሙሴ ወለአሮን ከማሁ ገብሩ ።
ወሶበ ኮነ መንፈቀ ሌሊት ቀተለ እግዚአብሔር ኵሎ በኵረ በምድረ ግብጽ እምበኵረ ፈርዖን ።
ዘይነብር ዲበ መንበረ መንግሥት እስከ በኵረ ፄዋዊት ቀዳሒት ወኵሎ በኵረ እንስሳ ።
ወተንሥአ ፈርዖን በሌሊት ወኵሉ ዐበይቱ ወኵሉ ግብጽ ወኮነ አውያት ዐቢይ በኵሉ ምድረ ግብጽ እስመ አልቦ ቤተ ዘአልቦ ውስቴቶን ምውተ ።
ወጸውዖሙ ፈርዖን ለሙሴ ወለአሮን በሌሊት ወይቤሎሙ ተንሥኡ ወፃኡ እምሕዝብየ አንትሙሂ ወደቂቀ እስራኤልሂ ወሑሩ ወተፀመድዎ ለእግዚአብሔር አምላክክሙ በከመ ትቤሉ ።
አባግዒክሙሂ ወአልህምቲክሙ ንሥኡ ወሑሩ ወባርኩኒ ኪያየ ።
ወአጽሐብዎሙ ግብጽ ለሕዝበ እስራኤል ከመ ፍጡነ ያውፅእዎሙ እምድረ ግብጽ እስመ ይቤሉ ኵልነ ንመውት ።
ወነሥኡ ሕዝብ ሐሪጾሙ እንበለ ይትበሓእ ብሑኦሙ ዕቁረ በአልባሲሆሙ ዲበ መታክፎሙ ።
ወገብሩ ደቂቀ እስራኤል በከመ አዘዞሙ ሙሴ ወአስተውሐሱ እምግብጽ ንዋየ ብሩር ወወርቅ ወልብስ ።
ወወሀቦሙ እግዚአብሔር ሞገሰ ለሕዝበ እስራኤል በቅድሜሆሙ ለግብጽ ወአውሐስዎሙ ወሐብለይዎሙ ለግብጽ ።
ወግዕዙ ደቂቀ እስራኤል እምራምሴ ውስተ ሶኮታ ስሳ እልፍ አጋር ዕደው ዘእንበለ ዘምስለ ንዋይ ።
ወዘተደመረ ዘዐርገ ምስሌሆሙ ብዙኅ ወበግዕ ወላህም ወእንስሳ ብዙኅ ጥቀ ።
ወሐበዙ ሐሪጾሙ ዘአውጽኡ እምግብጽ ወገብርዎ ዳፍንተ ናእተ ።
እስመ እንበለ ያብሕኡ አውጽእዎሙ ግብጽ ወኢክህሉ ነቢረ ወኢገብሩ ሎሙ ሥንቀ ለፍኖት ።
ወኅድረቶሙ ለደቂቀ እስራኤል ዘነበሩ ምድረ ግብጽ ወምድረ ከናአን እሙንቱ ወአበዊሆሙ አርባዕቱ ምእት ወሳላሳ ዓመት ።
ወኮነ እምድኅረ አርባዕቱ ምእት ወሳላሳ ዓመት ወፅአ ኵሉ ኀይለ እግዚአብሔር እምድረ ግብጽ ሌሊተ ።
እምቅድመ ዕቅበቱ ውእቱ ለእግዚአብሔር ከመ ያውጽኦሙ እምድረ ግብጽ ።
ወኪያሃ ሌሊተ ይእቲ ቅድመ ዕቅበቱ ለእግዚአብሔር ከመ የሀልዉ ኵሉ ደቂቀ እስራኤል በትውልዶሙ ።
ወይቤሎሙ እግዚአብሔር ለሙሴ ወለአሮን ዝውእቱ ሕጉ ለፋሲካ ኵሉ ዘእምባዕድ ዘመድ ኢይብላዕ እምኔሁ ።
ወኵሉ ገብር ዘኮነ ወዘበሤጥ ትገዝርዎ ወይእተ ጊዜ ይበልዕ እምኔሁ ።
ኀደሪ ወገባኢ ኢይብላዕ እምኔሁ ።
ወበአሐዱ ቤት ይትበላዕ ወኢታውጽኡ አፍአ እምቤት እምውእቱ ሥጋ ወዐጽሞሂ ኢትስብሩ ።
ወኵሉ ማኅበረ እስራኤል ለይግበሮ ።
ወእመቦ ዘመጽአ ኀቤክሙ ግዩር ወገብረ ፋሱካሁ ለእግዚአብሔር ትገዝር ኵሎ ተባዕቶ ወይእተ ጊዜ ይሀውእ ይግሀሮ ።
ወይከውነክሙ ከመ ትውልደ ብሔሩ ወኵሉ ቈላፍ ኢይብላዕ እምኔሁ ።
አሐዱ ሕግ ይኩን ለሐቃል ወለግዩር ወለዘይመጽእ ኀቤክሙ ።
ወገብሩ ደቂቀ እስራኤል በከመ አዘዞሙ እግዚአብሔር ለሙሴ ወለአሮን ከማሁ ገብሩ ።
ወኮነ በይእቲ ዕለት አውጽኦሙ እግዚአብሔር ለደቂቀ እስራኤል እምድረ ግብጽ ምስለ ኀይሎሙ ።
ወይቤሎ እግዚአብሔር ለሙሴ ባእ ኀበ ፈርዖን ወበሎ ከመዝ ይቤ እግዚአብሔር ፈኑ ሕዝብየ ከመ ይፀመዱኒ በሐቅል ።
ወእመ አበይከ አንተ ፈንዎቶ ናሁ አነ እዘብጥ ኵሎ አድባሪከ በቈርነናዓት ።
ወይቀይእ ተከዚ ቈርነናዓተ ወየዐርግ ወይበውእ ውስተ ቤትከ ወውስተ ውሳጥያተ ጽርሕከ ወዲበ ዐራትከ ወውስተ አብያተ ዐበይትከ ወዲበ ሕዝብከ ወውስተ ሐሪጽከ ወውስተ እቶናቲከ ።
ወዲቤከ ወዲበ ሕዝብከ ወዲበ ዐበይትከ የዐርግ ቈርነናዓት ።
ወይቤሎ እግዚአብሔር ለሙሴ በሎ ለአሮን እኁከ ስፋሕ በእዴከ በትረከ ዲበ አፍላግ ወዲበ አሥራግ ወዲበ አዕያግ ወአውፅእ ቈርነናዓተ ።
ወሰፍሐ አሮን እዴሁ ዲበ ማያተ ግብጽ ወአውጽአ ቈርነናዓተ ወዐርገ ቈርነናዓት ወከደኖ ለምድረ ግብጽ ።
ወገብሩ ከማሁ ሐራስያን በሥራያቲሆሙ ወአውጽኡ ቈርነናዓተ ዲበ ምድረ ግብጽ ።
ወጸውዖሙ ፈርዖን ለሙሴ ወለአሮን ወይቤሎሙ ጸልዩ ዲቤየ ኀበ እግዚአብሔር ከመ ይሰስል ቈርነናዓት እምኔየ ወእምሕዝብየ ወእፌንዎ ለሕዝብ ወይሡዑ ለእግዚእ ።
ወይቤሎ ሙሴ ለፈርዖን ዐድመኒ ማዕዜ እጸሊ ዲቤከ ወዲበ ዐበይትከ ወዲበ ሕዝብከ ከመ ይማስን ቈርነናዓት እምኔከ ወእምሕዝብከ ወእምአብይቲክሙ እንበለ ውስተ ተከዚ ይተርፍ ።
ወይቤሎ ፈርዖን ለጌሠም ወይቤ ኦሆ በከመ ትቤ ከመ ታእምር ከመ አልቦ ባዕደ ዘእንበለ እግዚአብሔር ።
ወይሴስል ቈርነናዓት እምኔከ ወእምአብያቲክሙ ወእምዐበይትከ ወእምሕዝብከ እንበለ ውስተ ተከዚ ይተርፍ ።
ወወፅኡ ሙሴ ወአሮን እምኀበ ፈርዖን ወአውየዉ ኀበ እግዚአብሔር በእንተ ሙስና ቈርነናዓት በከመ አዘዘ ፈርዖን ።
ወገብረ እግዚአብሔር በከመ ይቤ ሙሴ ወሞተ ቈርነናዓት እምአብያት ወእምአህጉር ወእምአሕቁል ።
ወአስተጋብእዎ ክምረ ክምረ ወጼአት ምድር ።
ወሶበ ርእየ ፈርዖን ከመ ኮነ ዕረፍት ከብደ ልቡ ወአበየ ሰሚዖቶሙ በከመ ነበበ እግዚአብሔር ።
ወይቤሎ እግዚአብሔር ለሙሴ በሎ ለአሮን ስፋሕ በእዴከ በትረከ ወዝብጥ መሬተ ምድር ወይወፅእ ጻጾት ዲበ ሰብእ ወዲበ እንስሳ ወዲበ ኵሉ ምድረ ግብጽ ።
ወሰፍሐ አሮን በእዴሁ በትሮ ወዘበጠ መሬተ ምድር ወወጽአ ጻጾት ዲበ ሰብእ ወዲበ እንስሳ ወውስተ ኵሉ መሬተ ምድር ወጽአት ጻጾት ውስተ ኵሉ ምድረ ግብጽ ።
ወገብሩ ከማሁ ሐራስያን በሥራያቲሆሙ ወአውጽኡ ጻጾተ ወስእኑ ወወጽአት ጻጾት ዲበ ሰብእ ወዲበ እንስሳ ።
ወይቤልዎ ሐራስያን ለፈርዖን አጽባዕተ እግዚአብሔር ውእቱ ዝንቱ ወጸንዐ ልቡ ለፈርዖን ወአበየ ሰሚዖቶሙ በከመ ነበበ እግዚአብሔር ።
ወይቤሎ እግዚአብሔር ለሙሴ ጊሥ በጽባሕ ወቁም ቅድሜሁ ለፈርዖን ።
ናሁ ኀበ ማይ ይወጽእ ውእቱ ወበሎ ከመዝ ይቤ እግዚአብሔር ፈኑ ሕዝብየ ከመ ይፀመዱኒ ።
ወእመ አበይከ ፈንዎተ ሕዝብየ ናሁ አነ እፌኑ ዲቤከ ወዲበ ዐበይትከ ወዲበ ሕዝብከ ወዲበ አብያቲከ ጽንጽያ ከልብ ።
ወይመልእ አብያተ ግብጽ ጽንጽያ ከልብ ወውስተሂ ምድር እንተ ሀለዉ ውስቴታ ።
ወእሴባሕ በይእቲ ዕለት በምድረ ጌሴም እንተ ውስቴታ ሀለዉ ሕዝብየ ወኢይሄሉ ህየ ጽንጽያ ከልብ ከመ ታእምር ከመ አነ ውእቱ እግዚአብሔር ለኵሉ ምድር ።
ወእፈልጥ ማእከለ ሕዝብየ ወማእከለ ሕዝብከ ወጌሠመ ይከውን ዝነገር ።
ወገብረ እግዚአብሔር ከማሁ ወመጽአ ጽንጽያ ከልብ ወበዝኀ ውስተ አብያተ ፈርዖን ወውስተ አብያተ ዐበይቱ ወውስተ ኵሉ ምድረ ግብጽ ወማሰነት ምድር እምጽንጽያ ከልብ ።
ወጸውዖሙ ፈርዖን ለሙሴ ወለአሮን ወይቤሎሙ ሑሩ ሡፁ ለአምላክክሙ በዛ ምድር ።
ወይቤሎ ሙሴ ኢይትከሀል ከመዝ ይኩን እስመ ዘያሐርሙ ግብጽ ንሠውዕ ለአምላክነ ወእመ ሦዕነ ዘያሐርሙ ግብጽ በቅድሜሆሙ ይዌግሩነ ።
ምሕዋረ ሠሉስ ዕለት ንሑር ውስተ ሐቅል ወንሡዕ ለእግዚእ አምላክነ በከመ ይቤለነ ።
ወይቤሎ ፈርዖን አነ እፌንወክሙ ትሡዑ ለእግዚእ አምላክክሙ በሐቅል ወባሕቱ ኢትትኤተቱ ወርኁቀ ኢተሐውሩ ወጸልዩ እንከ ዲቤየ ኀበ እግዚአብሔር ።
ወይቤሎ ሙሴ ናሁ አነ እወጽእ እምኀቤከ ወእጼሊ ኀበ እግዚአብሔር ወይሴስል ጽንጽያ ከልብ እምፈርዖን ወእምዐበይቱ ጌሠመ ።
ወኢትድግም እንከ አስተአብዶ ከመ ኢትፈኑ ሕዝበ ይሡዑ ለእግዚአብሔር ።
ወወፅአ ሙሴ እምኀበ ፈርዖን ወጸለየ ኀበ እግዚአብሔር ።
ወገብረ እግዚአብሔር በከመ ይቤ ሙሴ ወአሰሰለ ጽንጽያ ከልብ እምፈርዖን ወእምዐበይቱ ወእምሕዝቡ ወኢተርፈ ወኢአሐቲ ።
ወአክበደ ልቦ ፈርዖን ወበዝንቱሂ ጊዜ ወአበየ ፈንዎተ ሕዝቦ ።
ናሁ ተሰመይኩ በስመ ቤስልኤል ዘውሬ ወልደ ኦር ዘእምነገደ ይሁዳ ።
ወመላእክዎ መንፈሰ ቅዱሰ ወጥበበ ወአእምሮ ወዕቁም በኵሉ ምግባር ከመ የሐሊ ።
ወይኩን ሊቀ ጸረብት ከመ ይግበር ወርቀ ወብሩረ ወብርተ ወዘሕብረ ያክንት ወሜላተ ወነተ ዘፍትሎ ወቢሶሰ ክዑበ ።
ወግብረሂ እብን ውስተ ምግባር ወዘይጸርብ እምውስተ ዕፅ ከመ ይግበር በውስተ ኵሉ ምግባር ።
ወአነ ወሀብኩ ኤልያብሃ ዘአኪሰምክ ዘእምሕዝበ ዳን ወለኵሉ ጠቢበ ልብ ወሀብኩ አእምሮ ወይግበሩ ኵሎ ዘአዘዝኩከ ።
ደብተራ ዘመርጡር ወታቦተ ዘሕርመት ወምኅዋጸ ዘላዕሌሃ ወንዋየ ዘደብተራ ።
ወምሥዋዐ ዘዕጣን ወተቅዋመ ማኅቶት ንጽሕት ።
ወመሥዋዕተ ወማእደ ወኵሎ ንዋያ ወተቅዋመ ማኅቶት ንጽሕተ ወኵሎ ንዋያ ወማዕከከ ወመንበሮ ።
ወአልባሲሁ ዘግብሩ ለአሮን ወአልባሰ ደቂቁ በዘ ይገብሩ ግብረ ሊተ ።
ወቅብአ ዘይቀብኡ ወዕጣነ ዘየዐጥኑ ለመቅደስ ወኵሎ ዘእኤዝዘከ ይግበሩ ።
ወነበቦ እግዚአብሔር ለሙሴ ወይቤሎ ።
ወአንተኒ አዝዞሙ ለደቂቀ እስራኤል ወበሎሙ ።
ዑቁ ከመ ትዕቀቡ ሰንበትየ እስመ ትእምርት ውእቱ በኀቤየ ወበኀቤክሙኒ በትውልድክሙ ከመ ታእምሩ ከመ አነ ውእቱ እግዚአብሔር ዘእቄድሰክሙ ።
ወዕቀቡ ሰንበትየ እስመ ቅድስት ይእቲ ለክሙ ወዘአርኰሳ ሞተ ለይሙት ኵሉ ዘይገብር ባቲ ግብረ ለይሰሮ ይእቲ ነፍስ እምሕዝባ ።
ሰዱሰ ዕለተ ትገብር ግብረ ወበሳብዕት ዕለት ሰንበተ ዕረፍት ቅድስት ለእግዚአብሔር ኵሉ ዘይገብር ግብረ በዕለተ ሰንበት ሞተ እመዊት ይሙት ።
ወይዕቀቡ ደቂቀ እስራኤል ሰናብተ ከመ ይግበርዎን በዳሮሙ ።
ሥርዐት ይእቲ ለዓለም ሊተ ወለደቂቀ እስራኤል ተአምር ውእቱ ዘለዓለም እስመ በሰዱስ ዕለት ገብረ እግዚአብሔር ሰማየ ወምድረ ወበሳብዕት ዕለት ፈጸመ ወአዕረፈ ።
ወወሀቦ ለሙሴ ሶበ ፈጸመ ተናግሮ ምስሌሁ በደብረ ሲና ክልኤ ጽላተ ዘትእዛዝ ጽላተ ዘእብን ጽሑፋት በአጽባዕት እግዚአብሔር ።
ወአግብር ቤተ ምሥዋዕ እምዕፅ ዘኢይነቀዝ ዘኅምስ በእመት ኑኁ ወኅምስ በእመት ፅፍኁ ርቡዐ ይኩን ምሥዋዑ ወሥልስ በእመት ይኩን ቆሙ ።
ወአግብር መሥዋዕተ ወትገብሩ ሎቱ አቅርንተ ውስተ አርባዕቱ መአዝኒሁ ውስቴቱ ይፃእ አቅርንቲሆን ወቅፍልዎ በብርት ።
ወግበር ላቲ ቀጸላ ለመሥዋዕት ወምስዋሪሃ ወፍያላቲሃ ወመኈሥሠ ሥጋ ወመስወደ እሳት ኵሎ ትገብር ዘብርት ።
ወአግብር መጥበስቶ ሠቅሠቀ ከመ መሥገርተ ዐሣ ዘብርት ወአግብር ላቲ ለመጥበስት አርባዕቱ ሕለቃተ አጻብዕ ዘብርት ውስተ አርባዕቱ መአዝኒሁ ።
ወታነብሮን ውስተ መጥበስት ዘቤተ መሥዋዕት ታሕተ ወይኩን መጥበስቱ መንፈቀ ቤተ መሥዋዕት ።
ወግበር መጻውርተ እምዕፅ ዘኢይነቅዝ ለቤተ መሥዋዕት ወትቀፍሎሙ ብርተ ።
ወታብእ መጽወርተ ውስተ ሕለቃት ወይኩን ውስተ ክልኤ ገበዋተ መሥዋዕት ሶበ ይጸውርዋ ።
ፍሉገ ይኩን ሰሊዳሁ ከማሁ ትገብርዎ በከመ አርአይኩክሙ በውስተ ደብር ከማሁ ግበር ።
ወግበር ላቲ ዐጸደ ለደብተራ ውስተ መስመክ ዘገጸ ዐረብ ምንደደ ለዐጸድ እምብሰስ ዕፁፍ ወኑኃ ምእት በእመት እምአሐዱ መስመክ ።
ወአዕማዲሁ እስራ ወመዓምዲሁ ዘብርት እስራ ወኍጻዳቲሁ ወጥነፊሁ ዘብሩር ።
ከመዝ ለይትገበር ለመስመክ ዘመንጸረ ምዕዋን ምንዳዱ ምእት በእመት ኑኁ አዕማዲሁ እስራ ወምዕማዲሁ እስራ ዘብርት ኍጻዳቲሁ ወጥነፊሁ ለዐምድ ወመዓምዲሁ ይትቀፈል በብሩር ።
ወፅፍኀ ዐጸዱ ዘገጸ ባሕር ለምንዳድ ሃምሳ በእመት ዐምዶሙ ዐምደ ዐሠርቱ ወምዕማዶሙ አሠርቱ ።
ወፅፍኀ ዐጸዱ ዘገጸ ጽባሕ ሃምሳ በእመት ዐምዶሙ ዐሠርቱ ወምዕማዶሙ አሠርቱ ።
ወዕሥር ወኅምስ በእመት ዘምንዳድ ኑኁ እምገጸ አሐዱ መስመክት ዐምዶሙ ሠለስቱ ምዕማዶሙ ሠለስቱ ።
ወእምካልእ መስመክት አሠርቱ ወሐምስቱ በእመት ለምንዳድ ቆሙ ዐምዶሙ ሠለስቱ ምዕማዶሙ ሠለስቱ ።
ወለመድረከ ዐጸዳ መንጦላዕታ እስራ ኑኁ በእመት ዘያክንት ወሜላት ወነት ወቢሶስ ክዑብ ብዑደ ይኩን በግብረ መርፍእ አዕማዲሁ አርባዕቱ ወመዓምዲሁ አርባዕቱ ።
ኵሉ ኤዕማድ ዘዐጸድ ይዑዱ ይትቀፈሉ ቅፍሎ ብሩር ወአርእስቲሆሙኒ ብሩር መዓምዲሆሙ ብርት ።
ወኑኀ ዐጸዱ ምእት በእመት ወፅፍኁ ሃምሳ ወቆሙ ዘኅምስ በእመት እምብሶስ ክዑብ ወመዓምዲሆሙ ብርት ።
ወኵሉ ግብሩ ወኵሉ መጋብርቲሁ ወታክልተ ዐጸዱ ብርት ።
ወንተ አዝዞሙ ለውሉደ እስራኤል ወይንሥኡ ቅብአ ዘዘይት ዘቀዳሜ ቅሥመታ ንጹሐ ውጉአ ለብርሃን ከመ ያኅትው ማኅቶተ በውስተ ደብተራ በቤተ መቅደስ ።
አፍአ እመንጦላዕት ቅድመ ትእዛዝ ወያኀትው አሮን ወደቁ እምሰርክ እስከ ነግህ በቅድመ እግዚአብሔር ሕገ ለዝሉፉ ለትውልድክሙ ኀበ ውሉደ እስራኤል ።
ወበሣልስ ወርኅ እምዘ ወፅኡ ውሉዶ እስራኤል እምድረ ግብጽ በዛ ዕለት መጽኡ ውስተ ገዳም ዘሲና ።
ወወፅኡ እምራፈድ ወበጽሑ ውስተ ገዳም ዘሲና ወኀደሩ ህየ እስራኤል መንጸረ ደብሩ ።
ወሙሴ ዐርገ ውስተ ደብረ እግዚአብሔር ወጸውዖ እግዚአብሔር ለሙሴ እምዲበ ደብር ወይቤሎ በሎሙ ለቤተ ያዕቆብ ወዜንዎሙ ለውሉደ እስራኤል ።
አንትሙ ርኢክሙ መጠነ ገበርክዎሙ ለግብጽ ወነሣእኩክሙ ከመዘ ክንፈ ጕዛ ወአቅረብኩክሙ ኀቤየ ።
ወይእዜሂ ለእመ ሰማዕክሙኒ ቃልየ ወዐቀብክሙ ትእዛዝየ ትኩኑኒ ሕዝበ ዘጽድቅ እምውስተ ኵሉ ሕዝብ እስመ ዚአየ ይእቲ ኵለንታሃ ምድር ።
ወአንትሙ ትኩኑኒ እለ መንግሥት እለ ትሠውዑ ሊተ ሕዝብ ዘጽድቅ ዘቃለ አይድዖሙ ለውሉደ እስራኤል ።
ወመጽአ ሙሴ ወጸውዐ ሊቃነ ሕዝብ ወአይድዖሙ ዘኵሎ ቃለ ዘአዘዞሙ እግዚአብሔር ።
ወአውሥኡ ኵሉ ሕዝብ በአሐዱ ቃል ወይቤሉ ኵሎ ዘአዘዘነ እግዚአብሔር ንገብር ወንሰምዕ ወአዕረገ ሙሴ ቃለ ሕዝብ ኀበ እግዚአብሔር ።
ወይቤሎ እግዚአብሔር ለሙሴ እመጽእ አነ ኀቤከ በዐምደ ደመና ከመ ይስማዕ ሕዝብ እንዘ እትናገር ምስሌከ ወይእመኑ በላዕሌከ ለዓለመ ዓለም ።
ወአይድዐ ሙሴ ቃለ ሕዝብ ኀበ እግዚአብሔር ።
ወይቤሎ እግዚአብሔር ለሙሴ ወሪደከ ኰንን ሕዝበ ወያንጽሑ ርእሶሙ ዮም ወጌሠመ ወይኅፅቡ አልባሲሆሙ ።
ወይፅንሑ ድልዋኒሆሙ ለአመ ሣልስት ዕለት እስመ አመ ሣልስት ይወርድ እግዚአብሔር ዲበ ደብር ዘሲና በቅድሜሆሙ ለሕዝብ ።
ወትክፍል ሕዝበ ይዑድዋ ወለይትዓቀቡ ኢይዕረጉ ውስተ ደብር ወኵሉ ዘለከፎ ለደብር በሞት ለይሙት ።
ወእደዊሆሙኒ ኢያርእዩ በእብን ለይትወገሩ ወእማእኮ በሞፀፍ ለይተወፀፉ ወለእመ እንስሳ ወለእመ ሰብእ ኢይሕዮ ።
እምከመ ቃለ መጥቅዕ ወደመና ኀለፈ እምደብር ይዕርጉ ዲበ ደብር ።
ወወረደ ሙሴ እምዲበ ደብር ኀበ ሕዝብ ወባረኮሙ ወኀፀቡ አልባሲሆሙ ።
ወይቤ ለሕዝብ ተደለዉ ለሠሉስ ዕለት ወኢትቅረቡ አንስተ ።
ወአመ ሣልስት ዕለት ገይሰክሙ በጽባሕ ወናሁ ትሰምዑ ቃለ ወመብረቀ ወደመና ወጊሜ በደብሩ ለሲና ቃለ መጥቅዕ ዐቢይ ድምፅ ።
ወደንገፀ ኵሉ ሕዝብ በውስተ ትዕይንት ።
ወአውፅአ ሙሴ ሕዝበ ይትራከብ ምስለ ፈጣሪ እምትዕይንት ወበጽሑ ኀበ ደብር ።
ወደብረ ሲና ይጠይስ ኵለንታሁ እስመ ወረደ እግዚአብሔር ውሰቴታ በእሳት ወይወፅእ በውስቴታ ከመ ጢስ ዘእምእቶን ወደንገፀ ኵሉ ሕዝብ ጥቀ ።
ወይደምፅ ድምፀ መጥቅዕ እንዘ ይበልሕ ይኄይል ጥቀ ወሙሴ ይትናገር ወእግዚአብሔር ያወሥኦ በቃሉ ።
ወወረደ እግዚአብሔር ደብረ ሲና ውስተ ከተማሁ ለደብር ወዐርገ ሙሴ ።
ወይቤሎ እግዚአብሔር ለሙሴ ረድ ወአይድዖሙ ለሕዝብ ኢይቅረቡ ኀበ እግዚአብሔር ለጠይቆ ኢይደቅ በውስቴቶሙ ብዙኅ ።
ወሠዋዕት እለ ይቄርቡ ለእግዚእ እግዚአብሔር ይትባረኩ ኢይኅለቅ እምላዕሌሆሙ እግዚአብሔር ።
ወይቤሎ ሙሴ ለእግዚአብሔር ኢይክል ሕዝብ ዐሪገ ውስተ ደብረ ሲና እስመ አስማዕከነ ወትቤለነ ኢትልክፉ ደብረ ወትባርክዎ ።
ወይቤሎ እግዚአብሔር ለሙሴ ሑር ወረድ ወዕረግ አንተ ወአሮን ምስሌከ ።
ወመዋዕትሰ ወሕዝብ ኢይትኀየሉ ዐሪገ ኀበ እግዚአብሔር ያሐጕል እግዚአብሔር እምውስቴቶሙ ።
ወወረደ ሙሴ ኀበ ሕዝብ ወይቤሎሙ ።
ወይቤሎ እግዚአብሔር ለሙሴ ዓዲ አሐተ መቅሠፍተ አመጽእ ዲበ ፈርዖን ወዲበ ግብጽ ወእምድኅረዝ ይፌንወክሙ እምዝየ ወአመ ይፌንወክሙ ምስለ ኵሉ ፀአተ ያወፅአክሙ ።
ወንግሮሙ ጽምሚተ በእዝኖሙ ለሕዝብ ወያስተውሕስ አሐዱ እምካልኡ ወብእሲት እምካልእታ ንዋየ ብሩር ወወርቅ ወልብስ ።
ወወሀቦሙ እግዚአብሔር ለሕዝብ ሞገሰ ቅድመ ግብጽ ወአውሐስዎሙ ወዝ ሙሴ ብእሴ ዐቢየ ኮነ ጥቀ ቅድመ ግብጽ ወቅድመ ፈርዖን ወቅድመ ዐበይቱ ።
ወይቤ ሙሴ ከመዝ ይቤ እግዚአብሔር መንፈቀ ሌሊት እበውእ አነ ማእከለ ግብጽ ።
ወይመውት ኵሉ በኵር በምድረ ግብጽ እምበኵረ ፈርዖን ዘይነብር ውስተ መንበረ መንግሥት እስከ በኵረ አመት እንተ ትነብር ዲበ ማኅረፅ ወእስከ ኵሉ በኵረ እንስሳ ።
ወይከውን ጽራኅ ዐቢይ በኵሉ ምድረ ግብጽ ዘከማሁ ኢኮነ ወኢይከውን እንከ ዘከማሁ ።
ወለኵሉ ደቂቀ እስራኤል ከልብ ጥቀ ኢይልሕሶሙ በልሳኑ እምሰብኡ እስከ እንስሳሁ ከመ ታእምር መጠነ ይሴባሕ እግዚአብሔር ማእከለ ግብጽ ወማእከለ እስራኤል ።
ወይወርዱ ኵሎሙ እሉ ደቂቅ ኀቤየ ወይሰግዱ ሊተ ወይብሉኒ ፃእ አንተ ወሕዝብከ ይእዜ እምዛ ምድር ወእምድኅረዝ እወጽእ ።
ወወፅአ ሙሴ እምኀበ ፈርዖን በመዐት ።
ወይቤሎ እግዚአብሔር ለሙሴ ኢይሰምዐክሙ ፈርዖን ከመ አብዝኅ ተአምርየ ወመድምምየ በምድረ ግብጽ ።
ወሙሴ ወአሮን ገብሩ ኵሉ መድምመ በቅድመ ፈርዖን ወአጽንዐ እግዚአብሔር ልቦ ለፈርዖን ወአበየ ፈንዎቶሙ ለደቂቀ እስራኤል እምድረ ግብጽ ።
ወነበበ እግዚአብሔር ኵሎ ዘቃለ ወይቤ ።
አነ ውእቱ እግዚእ እግዚአብሔር ዘአውፃእኩክሙ እምድረ ግብጽ እምቤተ ምቅናይክሙ ።
ኢታምልክ አማልክተ ዘእንበሌየ ።
ወኢትግበር ለከ አምላከ ከመዘ በውስተ ሰማይ በላዕሉ ወከመዘ በውስተ ምድር በታሕቱ ወበውስተ ማያት ዘበታሕቴሃ ለምድር ።
ኢትስግድ ሎሙ ወኢታምልኮሙ እስመ አነ እግዚእ እግዚአብሔር ዚአከ እግዚአብሔር ቀናኢ አነ ዘእፈዲ ኀጢአተ አብ ለውሉድ እስከ ሣልስት ወራብዕት ትውልድ ለእለ ይጸልዑኒ ።
ወእገብር ምሕረተ ለለዓሠርቱ ምእት ለእለ ያፈቅሩኒ ወትእዛዝየ እለ የዐቅቡ ወለእለ የዐቅቡ ሕግየ ።
ኢትምሐል ስመ እግዚአብሔር ፈጣሪከ በሐሰት እስመ ኢያነጽሕ እግዚአብሔር ዘይነሥእ ስሞ በሐሰት ።
ተዘከር ዕለተ ሰንበት ከመ ትቀድሳ ።
ሰዱሰ ዕለተ ትግበር ኵሎ ግብርከ ቦቱ ወኵሎ ትካዘከ ።
ወበሳብዕት ዕለት ሰንበት ለእግዚአብሔር ለእግዚእከ ኢትግበሩ ባቲ ወኢምንተኒ ግብረ ኢአንተ ወኢወልድከ ወኢወለትከ ወኢአድግከ ወኢኵሉ እንስሳከ ወኢፈላሲ ዘይነብር ኀቤከ ።
እስመ በሰዱስ ዕለት ገብረ እግዚአብሔር ሰማየ ወምድረ ወባሕረ ወኵሎ ዘውስቴቱ ወአዕረፈ አመ ሳብዕት ዕለት በበይነዝ ባረካ እግዚአብሔር ለሳብዕት ዕለት ወአጽደቃ ።
አክብር አባከ ወእመከ ከመ ይኩንከ ጽድቀ ብዙኀ ዕለተ ትረክብ በውስተ ምድር ዘጻድቅት ውእቱ እግዚእ እግዚአብሔር የሀብከ ።
ኢትቅትል ።
ኢትዘሙ ።
ኢትስርቅ ።
ስምዐ በሐሰት ኢትስማዕ ለቢጽከ ስምዐ በሐሰት ።
ኢትፍቶ ብእሲተ ካልእከ ኢትፍቶ ቤቶ ለካልእከ ወኢገራህቶ ወኢገብሮ ወኢአመቶ ወኢላህሞ ወኢብዕራዊሁ ወኢኵሎ በውስተ እንስሳሁ ዘአጥረየ አጥርዮ ቢጽከ ።
ወኵሉ ሕዝብ ይሬኢ ቃለ ወብርሃነ ዘለንጰስ ወቃለ ዘመጥቅዕ ወደብሩ ይጠይስ ወፈሪሆ ኵሉ ሕዝብ ቆመ ርኁቀ ።
ወይቤልዎ ለሙሴ አንተ ተናገር ምስሌነ ወይትናገር እግዚአብሔር ምስሌከ ከመ ኢንሙት ።
ወይቤሎሙ ሙሴ በእንተዝ ከመ ያመክርክሙ መጽአ እግዚአብሔር ኀቤክሙ ከመ ይኅድር ፍርሀተ ዚአሁ ላዕሌክሙ ከመ ኢተአብሱ ።
ወይቀውም ሕዝብ ርሑቀ ወሙሴ ቦአ ውስተ ጣቃ ኀበ ሀለወ እግዚአብሔር ።
ወይቤሎ እግዚአብሔር ለሙሴ በሎሙ ለቤተ ያዕቆብ ወዜንዎሙ ለውሉደ እስራኤል ከመ እምሰማይ ተናገርኩክሙ ።
ኢታምልኩ አምላከ ዘብሩር ወኢታምልኩ አምላከ ዘወርቅ ወኢትግበሩ ለክሙ ዘከመዝ አምላከ ።
ምሥዋዐ በውስተ ምድር ግበር ሊተ ወሡዕ በውስቴታ መባአክሙ ወቤዛክሙ በግዐ ወአልህምተ በኵሉ መካን በኀበ ሰመይኩ ስምየ በህየ ወእመጽእ ኀቤከ ወእባርከከ ።
ወለእመ ምሥዋዐ ዘእብን ገበርከ ሊተ ኢትንድቆሙ ፈጺሐከ እስመ መጥባሕተከ አንበርከ ላዕሌሁ ወአርኰስከ ።
ኢታዕርግ መዓርገ በውስተ ምሥዋዕየ ኢይትከሠት ኅፍረተከ በህ ።
ወይቤሎ እግዚአብሔር ለሙሴ ናሁ ትሬኢ ዘእገብር በፈርዖን እስመ በእድ ጽንዕት ይፌንዎሙ ወበመዝራዕት ልዕልት ያወጽኦሙ እምድሩ ።
ወተናገሮ ለሙሴ እግዚአብሔር ወይቤሎ አነ ውእቱ እግዚአብሔር ።
ዘአስተርአይኩ ለአብርሃም ወለይስሐቅ ወለያዕቆብ እስመ አምላኮሙ አነ ወስምየ እግዚአብሔር ኢያይዳዕክዎሙ ።
ወአቀምኩ መሐላየ ኀቤሆሙ ከመ እሁቦሙ ምድረ ከናአን ምድር እንተ ኀደሩ ውስቴታ ።
ወአነ ሰማዕኩ ገዓሮሙ ለደቂቀ እስራኤል እንተ ይቀንይዎሙ ግብጽ ወተዘከርኩ መሐላየ ።
አፍጥን በሎሙ ለደቂቀ እስራኤል አነ ውእቱ እግዚአብሔር ወአወጽአክሙ እምኀይሎሙ ለግብጽ ወእምቅንየቶሙ ወአድኅነክሙ ።ወ
እቤዝወክሙ በመዝራዕት ልዑል ወበኵነኔ ዐቢይ ።
ወእነሥአክሙ ሊተ ወእከውነክሙ አምላከ ወታእምሩ እንከ ከመ አነ ውእቱ እግዚአብሔር አምላክክሙ ዘአወጽአክሙ እምድረ ግብጽ ወእምኀይሎሙ ለግብጽ ።
ወእወስደክሙ ውስተ ምድር እንተ ሰፋሕኩ እዴየ ከመ አሀባ ለአብርሃም ወለይስሐቅ ወለያዕቆብ ወእሁበክምዋ ለክሙ በርስት አነ እግዚአብሔር ።
ወነገሮሙ ሙሴ ከመዝ ለደቂቀ እስራኤል ወኢሰምዕዎ ለሙሴ እምዕንብዝና ነፍሶሙ ወእምዕጸበ ግብሮሙ ።
ወይቤሎ እግዚአብሔር ለሙሴ ።
ባእ ወንግሮ ለፈርዖን ንጉሠ ግብጽ ከመ ይፈንዎሙ ለደቂቀ እስራኤል እምድሩ ።
ወተናገረ ሙሴ ወይቤ ቅድመ እግዚአብሔር ናሁ ደቂቀ እስራኤል ኢሰምዑኒ ፈርዖን እፎ ይሰምዐኒ ወአነ በሃም ።
ወይቤሎሙ እግዚአብሔር ለሙሴ ወለአሮን ወአዘዞሙ ይበልዎ ለፈርዖን ንጉሠ ግብጽ ያውጽኦሙ ለደቂቀ እስራኤል እምድረ ግብጽ ።
ወእሉ እሙንቱ መላእክት በበ ቤተ አበዊሆሙ ።
ደቂቀ ሮቤል በኵሩ ለእስራኤል ሄኖኅ ወፍሉሶ ወአስሮን ወከርሚ ዝውእቱ ትውልዲሁ ለሮቤል ።
ደቂቀ ስምዖን የምኤል ወያሚን ወአኦድ ወያክን ወሳኦር ወሰኡል ዘእምነ ፈኒስ ከናናዊት ዝውእቱ ትውልዱ ለስምዖን ።
ወዝውእቱ አስማቲሆሙ ለደቂቀ ሌዊ በበዘመዶሙ ገርሶን ወቃዓት ወምራሪ ወዓመተ ሕይወቱ ለሌዊ ምእት ሰላሳ ወሰባዕቱ ዓመት ።
ወእሉ እሙንቱ ደቂቀ ገርሶን ሎቤኒ ወሰሚዕ በቤተ አቡሆሙ ።
ወደቂቀ ቃዓት እምበረም ወይሳአር ወክብሮን ወዖዝየል ወዓመተ ሕይወቱ ለቃዓት ምእት ሰላሳ ወሰለስቱ ዓመት ።
ወደቂቀ ምራሪ መሑል ወሐሙስ እሉ እሙንቱ ትውልደ ቤተ ሌዊ በበዘመዶሙ ።
ወነሥአ ሎቱ እምበረም ብእሲተ ዮከብድ ወለተ እኁሁ ለአቡሁ ወወለደቶሙ ሎቱ ለአሮን ወለሙሴ ወለማርያ እኅቶሙ ወዓመተ ሕይወቱ ለእምበረም ምእት ሰላሳ ወሰባዕቱ ዓመት ።
ወደቂቀ ይሳዓር ቆሬ ወናፌግ ወዝኮር ።
ወደቂቀ ኦዝያን ሚሳኤል ወኤልሳፊን ወሶተሪ ።
ወነሥአ ሎቱ አሮን ብእሲተ ኤሳቤጥ ወለተ አሚናዳብ እኅቱ ለነአሶልን ወወለደት ሎቱ ለናዳብ ወአብዩድ ወአልዓዛር ወለይታምር ።
ደቂቀ ቆሬ አሴር ወሕልቃና ወአብያሴፍ ዝውእቱ ትውልዱ ለቆሬ ።
ወአልአዛር ዘአሮን ነሥአ ሎቱ ብእሲተ እምአዋልደ ፉጢይን ወወለደቶ ሎቱ ለፈንሕስ ዝውእቱ ቀዳሚ ትውልዶሙ ለሌዋዊያን በበዘመዶሙ ።
እሉ እሙንቱ አሮን ወሙሴ እለ ይቤሎሙ እግዚአብሔር ያውፅእዎሙ ለደቂቀ እስራኤል እምድረ ግብጽ ምስለ ኀይሎሙ ።
እሉ እሙንቱ እለ ተባሀልዎ ለፈርዖን ንጉሠ ግብጽ ከመ ያውፅኦሙ ለደቂቀ እስራኤል እምብሔረ ግብጽ ሙሴ ወአሮን እሙንቱ ።
በዕለት እንተ ተናገሮ እግዚአብሔር ለሙሴ በምድረ ግብጽ ተናገሮ እግዚአብሔር ለሙሴ ወይቤሎ ።
አነ ውእቱ እግዚአብሔር ንግሮ ለፈርዖን ንጉሠ ግብጽ ኵሎ ዘአነ እቤለከ ።
ወይቤሎ ሙሴ ለእግዚአብሔር ናሁ ፀያፍ አነ እፎ ይሰምዐኒ ፈርዖን ።
ወተናገሮ እግዚአብሔር ለሙሴ ወይቤሎ አመ ርእሰ ሠርቅ ዘቀዳሚ ወርኅ ትተክላ ለደብተራ መርጡል ።
ወታነብራ ለታቦተ መርጡል ወትከድና ለታቦት በመንጦላዕት ።
ወታበውእ ማእደ ወትሠርዓ በሥርዐታ ወታበውእ መናረተ ወትሠርዕ መኃትዊሃ ።
ወታነብር ማዕጠንተ ዘወርቅ በዘየዐጥኑ ቅድመ ታቦት ዘመርጡል ወትወዲ መንጦላዕተ ውስተ ኆኅተ ደብተራ ዘመርጡል ።
ወምሥዋዐ ዘውስቴቱ ይሠውዑ ታነብር መንገለ ኆኅተ ደብተራ ዘመርጡል ።
ወትተክል ዓፀደ ዓውዱ ወታነብር መክደነ አንቀጸ ዐፀድ ።
ወትነሥእ ቅብአ ዘቦቱ ይትቀብኡ ወትቀብአ ለደብተራ ወኵሎ ዘውስቴታ ወትቄድሳ ወኵሎ ንዋያ ወትከውን ቅድስተ ።
ወትቀብእ ምሥዋዐ ዘውስቴቱ ይሠውዑ ወኵሎ ንዋዮ ወትቄድሶ ለምሥዋዕ ወይከውን ውእቱ ምሥዋዕ ቅዱሰ ለቅዱሳን ።
ወታመጽኦሙ ለአሮን ወለደቂቁ ኆኅተ ደብተራ ዘመርጡል ወተኀፅቦሙ በማይ ።
ወታለብሶ ለአሮን አልባሰ ቅድሳት ወትቀብኦ ወትቄድሶ ወይከውነኒ ካህነ ።
ወታመጽእ ደቂቆኒ ወታለብሶሙ ውእተ አልባሰ ወትቀብኦሙ በከመ ቀባእከ አባሆሙ ወይከውኑኒ ካህናተ ።
ወይከውኖሙ ዝንቱ ቅብአት ለክህነት በመዋዕሊሆሙ ለዓለም ።
ወገብረ ሙሴ ኵሉ ዘአዘዞ እግዚአብሔር ከማሁ ገብረ ።
ወኮነ በቀዳሚ ወርኅ በካልእት ዓመት እምዘ ወፅኡ እምግብጽ አመ ርእሳ ለሠርቀ ወርኅ ተከልዋ ለይእቲ ደብተራ ።
ወተከላ ሙሴ ለደብተራ ወአስተናበረ አርእስቲሃ ወወደየ መናስግቲሃ ።
ወአቀመ አዕማዲሃ ወሰፍሐ አዕጻዲሃ ለደብተራ ወአንበረ ሠቃተ ዲበ ደበተራ ።
ወአንበራ መልዕልተ ሠቅ ዘከመ አዘዞ እግዚአብሔር ለሙሴ ።
ወነሥኦን ለመጻሕፍተ ትእዛዝ ወወደዮን ውስጠ ወአንበረ መጻውርቲሁኒ ኀበ ታቦት ።
ወአብአ ለታቦት ውስተ ደብተራ ወወደየ መክደነ መንጦላዕተ ወሰወራ ለታቦተ መርጡል በከመ አዘዞ እግዚአብሔር ለሙሴ ።
ወወደየ መክደና መንጦላዕተ ወሠወራ ለታቦተ መርጡል ዘከመ አዘዞ እግዚአብሔር ለሙሴ ።
ወአንበራ ለማእድ ውስተ ደብተራ ዘመርጡል መንገለ ገቦሃ ዘመስዕ ለደብተራ መርጡል እምአፍአሁ ለመንጦላዕተ ደብተራ ።
ወሠርዐ ውስቴታ ኅብስተ ዘቍርባን ቅድመ እግዚአብሔር በከመ አዘዞ እግዚአብሔር ለሙሴ ።
ወአንበራ ለመናረት ውስተ ደብተራ ዘመርጡል ውስተ ገቦሃ ዘመንገለ አዜብ ለደብተራ ።
ወሠርዐ መኃትዊሃ ቅድመ እግዚአብሔር በከመ አዘዞ እግዚአብሔር ለሙሴ ።
ወአንበረ ማዕጠንተ ዘወርቅ ውስተ ደብተራ ዘመርጡል ቅድመ መንጦላዕት ።
ወዐጠነ ውስቴታ ዕጣነ ዘገብረ በከመ አዘዞ እግዚአብሔር ለሙሴ ።
ወአንበሮ ለመክደን ኖኅተ ደብተራ ወለምሥዋዕ ዘመሥዋዕት አንብሮ ኖኅተ ደብተራ ።
ወአዕረገ ላዕሌሁ መሥዋዕተ ወቁርባነ ዘከመ አዘዞ እግዚአብሔር ለሙሴ ወአንበሮ ለማእከክ ማእከለ ደብተራ ወማእከለ ምሥዋዕ ።
ወወደየ ውስቴቱ ማየ ከመይትሐፀቡ ቦቱ አሮን ወደቂቁ እደዊሆሙዌ ወእገሪሆሙ ሶበ ይበውኡ ውስተ ደብተራ ወሶበ ይቀርቡ ኀበ ምሥዋዕ ከመ አዘዞ እግዚአብሔር ለሙሴዘ ።
ወተከለ ዐጸደ በዐውደ ደብተራ ወዐውደ ወምሥዋዕ ወአንበሮ ለምክዳነ አንቀ ጽ ዘዐጽድ በከ መ አዘዞ እግዚአብሔር ለሙሴ ።
ወፈጸመ ሙሴ ኵሎ ግብሮ ወከደና ደመና ለደብተራ መርጡል ወስብሐተ እግዚአብሔር ተመልአት ደብተራ ።
ወስእነ ሙሴ በዊአ ውስተ ደብተራ መርጡል እስመ ጸለለ ደመና ወስብሐተ እግዚአብሔር ተመልአት ደብተራ ።
ወእምከመ ሰሰለ ደመና እምላዕለ ደብተራ ይግዕዙ ደቂቀ እስራኤል በበነገዶሙ ።
ወእመሰ ኢሰሰለ ደመና ኢይግዕዙ እስከ አመ ይሴስል ደመና እስመ ደመና ይነብር ላዕለ ደብተራ መዓልተ ።
ወእሳት ይከውን ላዕሌሃ ሌሊተ ቅድመ ኵሉ እስራኤል በኵልሄ ኀበ ግዕዙ ።
ወይቤሎ እግዚአብሔር ለሙሴ ናሁ ረሰይኩከ አምላኮ ለፈርዖን ወአሮን እኁከ ይኩንከ ነቢየ ።
ወአንተሰ ንግር ኵሎ ዘአዘዝኩከ ወአሮን ለይንግሮ ለፈርዖን ከመ ይፈንዎሙ ለደቂቀ እስራኤል እምድሩ ።
ወአነ አጸንዕ ልቦ ለፈርዖን ወአበዝኅ ተአምርየ ወመድምምየ በምድረ ግብጽ ።
ወኢይሰምዐክሙ ፈርዖን ወእወዲ እዴየ ዲበ ብሔረ ግብጽ ወአወጽኦሙ በኀይልየ ለሕዝብየ ለደቂቀ እስራኤል እምድረ ግብጽ በበቀል ዐቢይ ።
ወያአምሩ እንከ ኵሉ ግብጽ ከመ አነ ውእቱ እግዚአብሔር ወእሰፍሕ እዴየ ዲበ ብሔረ ግብጽ ወአወፅኦሙ ለደቂቀ እስራኤል እማእከሎሙ ።
ወገብሩ ሙሴ ወአሮን በከመ አዘዞሙ እግዚአብሔር ከማሁ ገብሩ ።
ወኮነ ለሙሴ ሰማንያ ዓም ወለአሮን ሰማንያ ወሠለስቱ ዓም አመ ተናገርዎ ለፈርዖን ።
ወይቤሎሙ እግዚአብሔር ለሙሴ ወለአሮን ።
እመ ይቤለክሙ ፈርዖን ሀቡነ ተአምረ ወመድምመ በሎ ለአሮን እኁከ ንሥአ ለዛ በትር ወግድፋ ቅድሜሁ ለፈርዖን ወቅድመ ዐበይቱ ወትከውን አርዌ ምድር ።
ወቦኡ ሙሴ ወአሮን ቅድመ ፈርዖን ወገብሩ ከማሁ በከመ አዘዞሙ እግዚአብሔር ወገደፈ አሮን በትሮ ቅድመ ፈርዖን ወቅድመ ዐበይቱ ወኮነት አርዌ ምድር ።
ወጸውዖሙ ፈርዖን ለጠቢባን ወለመሠርያን ወገብሩ ሐራስያነ ግብጽ በሥራያቲሆሙ ከማሆሙ ።
ወወገሩ አብትሮሙ ወኮነ አራዊተ ምድር ወውኅጠቶሙ በትረ አሮን ለአብትረ እልኩ ።
ወጸንዐ ልቡ ለፈርዖን ወአበየ ሰሚዐ በከመ ይቤ እግዚአብሔር ።
ወይቤሎ እግዚአብሔር ለሙሴ ከብደ ልቡ ለፈርዖን ከመ ኢይፈንዎሙ ለሕዝብ ።
ወሑር ኀበ ፈርዖን በጽባሕ ናሁ ኀበ ማይ ይወጽእ ውእቱ ወይቀውም ወተቀበሎ ዲበ ገበዘ ተከዚ ወእንታክቲ በትር እንተ ኮነት አርዌ ምድር ንሥአ ውስተ እዴከ ።
ወበሎ እግዚአብሔር አምላከ ዕብራዊያን ፈነወኒ ኀቤከ እንዘ ይብል ፈኑአ ሕዝቦ ከመ ይፀመድዎ በሐቅል ወናሁ ኢሰማዕኮ እስከ ዛቲ ።
ከመዝ ይቤ እግዚአብሔር በዝንቱ ታአምር ከመ አነ ውእቱ እግዚአብሔር አነ እዘብጥ በዛ በትር እንተ ውስተ እዴየ ዲበ ማይ ዘውስተ ተከዚ ወይከውን ደመ ።
ወይመውቱ ዓሣት ዘውስተ ተከዚ ወይጸይእ ተከዚ ወኢይክሉ ግብጽ ሰትየ ማይ እምተከዚ ።
ወይቤሎ እግዚአብሔር ለሙሴ በሎ ለአሮን ንሥአ ለበትርከ ።
ወስፋሕ እዴከ ዲበ ማያተ ግብጽ ወዲበ አፍላጎሙ ወዲበ አሥራጊሆሙ ወዲበ አዕያጊሆሙ ወዲበ ኵሉ ምቅዋመ ማዮሙ ።
ወይከውን ደመ ወኮነ ደም ውስተ ኵሉ ምድረ ግብጽ ውስተ ዕፀው ወውስተ እብን ።
ወገብሩ ከመዝ ሙሴ ወአሮን በከመ አዘዞሙ እግዚአብሔር ወአልዐለ አሮን በትሮ ወዘበጠ ማየ ዘውስተ ተከዚ በቅድመ ፍርዖን ወበቅደመ ዐበይቱ ወኮነ ደመ ማይ ዘውስተ ተከዚ ።
ወሞተ ዓሣት ዘውስተ ተከዚ ወጼአ ተከዚ ወስእኑ ግብጽ ሰትየ ማይ እምተከዚ ወኮነ ደም ውስተ ኵሉ ምድረ ግብጽ ።
ወገብሩ ከማሁ ሐራሳዊያነ ግብጽ በሥራያቲሆሙ ወጸንዐ ልቡ ለፈርዖን ወአበየ ሰሚዖቶሙ በከመ ይቤ እግዚአብሔር ።
ወገብአ ፈርዖን ወቦአ ቤቶ ወኢተንሥአ ልቡ ወበዝንቱ ።
ወከረዩ ኵሉ ግብጽ ዐውዶ ለትከዚ ከመ ይስተዩ ማየ ወስእኑ ሰትየ ማይ እምተከዚ ።
ወተፈጸመ ሰቡዐ ዕለት እምድኅረ ዘበጦ እግዚአብሔር ለትከዚ ።
በሎሙ ለደቂቀ እስራኤል ወይግብኡ ወይኅድሩ አንጻረ ኢጴውሎስ ማእከለ መግዱሎ ወማእከለ ባሕር መንገለ ብዕልሴፎን ቅድሜሆሙ ኀደሩ ኀበ ባሕር ።
ወይብል ፈርዖን በእንተ ደቂቀ እስራኤል ሳኰዩ እሙንቱ ውስተ ምድር አርከበቶሙ ሐቅል ።
ወአነ አጸንዕ ልቦ ለፈርዖን ወይዴግኖሙ እምድኅሬሆሙ ወእሴባሕ አነ በፈርዖን ወበኵሉ ሐራሁ ።
ወይእምሩ ኵሉ ግብጽ ከመ አነ ውእቱ እግዚአብሔር ወገብሩ ከማሁ ።
ወዜነውዎ ለንጉሠ ግብጽ ከመ ነፍጸ ሕዝብ ወተመይጠ ልቡ ለፈርዖን ወዘዐበይቱ ዲበ ሕዝብ ወይቤ ምንትኑዝ ዘገበርነ ከመ ንፈንዎሙ ለደቂቀ እስራኤል ከመ ኢይትቀነዩ ለነ ።
ወአንሥአ ፈርዖን ኵሎ ሰረገላቲሁ ወኵሎ ሕዝቦ አስተጋብአ ምስሌሁ ።
ወነሥአ ስድስቱ ምእት ሰረገላ ኅሩየ ወኵሉ አፍራሶሙ ለግብጽ ወሠለሶሙ ለኵሉ ።
ወአጽንዐ እግዚአብሔር ልቦ ለፈርዖን ለንጉሠ ግብጽ ወዴገነ ድኅሬሆሙ ለደቂቀ እስራኤል ወደቂቀ እስራኤልሰ የሐውሩ በእድ ልዕልት ።
ወዴገንዎሙ ግብጽ እምድኅሬሆሙ ወረከብዎሙ በኀበ ተዓየኑ መንገለ ባሕር ወኵሉ ፈረስ ወኵሉ ሰረገላ ፈርዖን ወሐራሁ አንጻረ እጰውሊዮስ መንገለ ብዕለ ሴፎን ።
ወተንሥአ ፈርዖን ወነጸሩ ደቂቀ እስራኤል ወርእይዎሙ ወይግዕዙ ግብጽ ድኅሬሆሙ ወፈርሁ ጥቀ ወአውየዉ ደቂቀ እስራኤል ኀበ እግዚአብሔር ።
ወይቤልዎ ለሙሴ ዝክርነሂ ከመ ኢየሀሉ ውስተ ብሔረ ግብጽ አውጻእከነ ትቅትለነ ውስተ በድው ።
ወምንትኑ ዝ ዘገበርከ ላዕሌነ ዘአውጻእከነ እምብሔረ ግብጽ ።
አኮሁ ዝውእቱ ቃልነ ዘንቤለከ በብሔረ ግብጽ ኅድገነ ንትቀነይ ለግብጽ እስመ ይኄይሰነ ተቀንዮተ ለግብጽ እመዊት በበድው ።
ወይቤሎሙ ሙሴ ለሕዝብ ተአመኑ ወቁሙ ወትርአዩ መድኀኒተ እምኀበ እግዚአብሔር እስመ ከመ ትሬእይዎሙ ዮም ለግብጽ ዳግመ ኢትሬእይዎሙ እንከ ጕንዱየ ለዓለም ።
ወእግዚአብሔር ይፀብእ ለክሙ ወአንትሙሰ አርምሙ ።
ወይቤሎ እግዚአብሔር ለሙሴ ለምንት ትጸርሕ ኀቤየ በሎሙ ለደቂቀ እስራኤል ይንድኡ እንስሳሆሙ ።
ወአንተሰ ንሣእ በትረከ ወስፋሕ እዴከ ዲበ ባሕር ወዝብጣ ወይባኡ ደቂቀ እስራኤል ውስተ ማእከለ ባሕር ላዕለ የብስ ።
ወናሁ አነ አጸንዕ ልቦ ለፈርዖን ወለኵሉ ግብጽ ወይበውኡ ድኅሬሆሙ ወእሴባሕ አነ በፈርዖን ወበኵሉ ሐራሁ ወበሰረገላቲሁ ወበኵሉ አፍራሲሁ ።
ወያእምሩ ኵሉ ግብጽ ከመ አነ እግዚአብሔር ተሰቢሕየ በፈርዖን ወበሰረገላሁ ወበኵሉ አፍራሲሁ ።
ወሰሰለ መልአከ እግዚአብሔር ዘየሐውር ቅድመ ትዕይንቶሙ ለደቂቀ እስራኤል ወቆመ እምድኅሬሆሙ ወሰሰለ ዐምደ ደመና እምቅድሜሆሙ ወቆመ እምድኅሬሆም ።
ወቦአ ማእከለ ትዕይንቶሙ ለግብጽ ወማእከለ ትዕይንቶሙ ለእስራኤል ወኮነ ቆባር ወጽልመት ወኢተደመሩ በበይናቲሆሙ ኵለንታሃ ሌሊተ ።
ወሰፍሐ ሙሴ እዴሁ ዲበ ባሕር ወአምጽአ ላዕለ ባሕር ነፋሰ አዜብ ላዕለ ባሕር ጽኑዐ ኵሉ ሌሊተ ወገብራ ለባሕር የብሰ ወሠጠጦ ለማይ ።
ወቦኡ ደቂቀ እስራኤል ማእከለ ባሕር ላዕለ የብስ ወማይሰ ኮነ አረፍተ በየማኖሙ ወአረፍተ በፀጋሞሙ ።
ወዴገንዎሙ ግብጽ ወቦኡ ድኅሬሆሙ ወኵሉ አፍራሰ ፈርዖን ወሰረገላቲሁ ወመስተጽዕናን ቦኡ ማእከለ ባሕር ።
ወሶበ ኮነ ዕቅበተ ሌሊት እንተ አፈ ጽባሕ ወነጸረ እግዚአብሔር ውስተ ትዕይንቶሙ ለግብጽ በዐምደ እሳት ወደመና ወአዘዘ ላዕለ ትዕይንተ ግብጽ ።
ወአሰረ ማእሰርተ ሰረገላቲሆሙ ወወሰዶሙ በሥቃይ ወይቤሉ ግብጽ ንንፈጽ እምገጾሙ ለእስራኤል እስመ እግዚአብሔር ይፅብዕ ሎሙ ።
ወይቤሎ እግዚአብሔር ለሙሴ ስፋሕ እዴከ ዲበ ባሕር ወይትገባእ ማይ ዲበ ግብጽ ወዲበ ሰረገላቲሁ ወዲበ መስተጽዕናኒሆሙ ።
ወሰፍሐ ሙሴ እዴሁ ዲበ ባሕር ወከደኖሙ ባሕር በዕለቱ ወዐገቶሙ እምድኅር ወጐዩ ግብጽ ውስተ ባሕር ወነገፎሙ እግዚአብሔር ለግብጽ ማእከለ ባሕር ።
ወተመይጠ ባሕር ወተሰጥሙ ምስለ ሰረገላቲሆሙ ወመስተጽዕናኒሆሙ ወኵሉ ኀይሉ ለፈርዖን በከመ መጽኡ ውስተ ባሕር ወአልቦ ዘተርፈ እምእለ መጽኡ ኵሎሙ ወኢአሐዱ ።
ወውሉደ እስራኤል ሖሩ ውስተ ይብስት ባሕር ወባሕር አረፍተ ኮኖሙ እምይምን ወእምፅግም ።
ወአድኀኖሙ እግዚአብሔር ለእስራኤል በይእቲ ዕለት እምውስተ እዴሆሙ ለግብጽ ።
ወርእዩ እስራኤል ከመ ሞቱ ግብጽ በውስተ ድንጋጉ ለባሕር ወእደ ዐቢየ ዘገብረ እግዚአብሔር በግብጽ ወፈርሀ ሕዝብ ።
ወአምኑ በእግዚአብሔር ወሙሴሃኒ ላእኮ አዕበዩ ።
ወዝውእቱ ዘትገብር ሎሙ ከመ ትቀድሶሙ ከመ ይትለአኩኒ ወንሣእ ላህመ እምአልህምት ወአባግዐ ንጹሓተ ክልኤቱ ።
ወኅብስተ ናእተ ልውሰ በቅብእ ወጸራይቀ ናእት ዘበቅብእ ዘስንዳሌ እምስርናይ ትገብሮን ።
ወታነብሮ ዲበ ገሐፍት ወላህሞኒ ወክልኤ አባግዖ ታነብር ዲበ ገሐፍት ።
ወለአሮን ወለክልኤቱ ደቂቁ ታቀርቦሙ ኀበ ኆኅተ ደብተራ ዘመርጡር ወተኀፅቦሙ በማይ ።
ወነሢአከ አልባሲሁ አልብሶ ለአሮን እኁከ ወልብሱ ዘጶዴሬ ወመልበስቱ ትቀርብ ኀበ ማዕፈርት ።
ወቆብዖ ትወዲ ዲበ ርእሱ ወታነብር ቀጸላ ወርቅ ዲበ ቆብዑ ።
ወትነሥእ እምቅብእ ዘባረከ ወትክዑ ዲበ ርእሱ ።
ወለደቂቁኒ ታቀርቦሙ ወታለብሶሙ አልባሲሆሙ ።
ወታቀንቶሙ ቅናታቲሆሙ ወትወዲ ዲቤሆሙ ማዕፈርቶሙ ወይከውናሆሙ መሥዋዕተ ሊተ ለዓለም ወትፌጽም እደዊሁ ለአሮን ወእደወ ውሉዱ ።
ወታቀርብ ላህመ ኀበ ኆኅተ ደብተራ ዘመርጡር ወያነብሩ አሮን ወደቂቁ እደዊሆሙ ዲበ ርእሰ ላህሙ በቅድመ እግዚአብሔር በኀበ ኆኅተ ደብተራ ዘመርጡር ።
ወተሐርድ ላህሞ በቅድመ እግዚአብሔር በኀበ ኆኅተ ደብተራ ዘመርጡር ።
ወንሣእ እምውስተ ደመ ላህሙ ወትወዲ ውስተ አቅርንተ ምሥዋዕ በአጽባዕትከ ወዘተርፈ ኵሎ ደሞ ከዐው ጠቃ ምሥዋዕ ።
ወትነሥእ ኵሎ ስብሐ ከርሡ ወከብዶ ወክልኤ ኵልያቶ ወስብሐ ኵሊቱ ወታነብር ውስተ ምሥዋዕ ።
ወሥጋ ላህሙ ወማእሶ ወፅፍዖ ታውዒ አውፂአከ አፍአ እምትዕይንት እስመ ለኀጢአት ውእቱ ።
ወትነሥእ አሐደ በግዐ ወያነብሩ አሮን ወደቂቁ እደዊሆሙ ላዕለ ርእሰ በግዑ ።
ወተሐርደ ለውእቱ በግዕ ወትነሥእ ደሞ ወትክዑ ውስተ ምሥዋዕ ውስተ ኵሉ ዐውዱ ትነሠንሦ ።
ወትጠብኆ በበ መሌሊቱ ወተኀፅብ ንዋየ ውስጡ ወእገሪሁ ወታነብር ርእሶ ውስተ ዘሌሌከ ።
ወታዐርግ ኵሎ በግዖ ውስተ መሥዋዕተ ቍርባን ለእግዚአብሔር ።
ወንሣእ በግዐ ካልአ ወያነብሩ አሮን ወደቂቁ እደዊሆሙ ላዕለ ርእሱ ።
ወሕርዶ ወንሣእ እምደሙ ወአንብር ውስተ ከተማ ።
እዝኑ ለአሮን እንተ የማን ወውስተ ከተማ እዘኒሆሙ ለደቂቀ አሮን ዘየማን ወውስተ ከተማ አጽባዕተ እደዊሆሙ ዘየማን ወውስተ ከተማ አጽባዕተ እገሪሆሙ ዘየማን ።
ወንሣእ እምውስተ ደም ዘመሥዋዕት ወእምውስተ ቅብእ ቡሩክ ወትነሠንሥ ላዕለ አሮን ወላዕለ አልባሲሁ ወእምድኅሬሁ ላዕለ ደቁ ወላዕለ አልባሲሆሙ ይትቀደስ ።
ውእቱ ወዐራዙ ወደቁ ወዐራዞሙ ምስሌሆሙ ወደሞ ለውእቱ በግዕ ትክዑ ውስተ ምሥዋዕ ዐውዶ ።
ወትነሥእ እምውእቱ በግዕ ሥብሖ ወትነሥእ ሥብሖ ለዘይገለብብ ከርሦ ወትነሥእ ከብዶ ወክልኤ ኵልያቶ ወሥብሐ ኵሊቱ ወትነሥእ እደሁ ዘየማን እስመ በዝ ይትፌጸም ።
ወኅብስተ አሐተ ዘበቅብእ ወጸሪቀተ እምውስተ ገሐፍት ዘውስቴቱ ንቡር ኵሉ ዘሤሙ ቅድመ እግዚአብሔር ።
ወታነብር ኵሎ ውስተ እዴሁ ለአሮን ወውስተ እደወ ደቂቁ ለአሮን ወትፈልጦሙ ፍልጠተ ለቅድመ እግዚአብሔር ።
ወትትሜጠዎ እምእደዊሆሙ ወትቄርቦ ውስተ መሥዋዕት ለመዐዛ ሠናይ ለቅድመ እግዚአብሔር ወፍርየት ውእቱ ለእግዚአብሔር ።
ወትነሥእ ተላዖ ለበግዐ ተፍጻሜት ዘውእቱ አሮን ወትፈልጦ ፍልጣነ በቅድመ እግዚአብሔር ወይኩንከ እንተ ባሕቲቱ ።
ወትቄድሶ ተላዖ ወትፈልጦ ወመዝራዕቶኒ ትፈልጥ በከመ ፈለጥከ አባግዐ ፍጻሜ እምኀበ አሮን ወእምኀበ ደቂቁ ።
ወይኩኖሙ ለአሮን ወለደቂቁ ሕገ ለዓለም በኀበ ውሉደ እስራኤል ።
እስመ ፍልጣን ውእቱ ዝ ወፍልጣን ለይኩን በኀበ ውሉደ እስራኤል እምዝብሐተ ይዘብሑ ለፍርቃኖሙ ፍልጣን ለእግዚአብሔር ።
ወልብሰ ቅድሳቱ ለአሮን ለይኩን ለውሉዱ እምድኅሬሁ ከመ ይትቀብኡ ቦቱ ወከመ ይፈጽሙ እደዊሆሙ ።
ወሰቡዐ ዕለተ ለይልበሶ ካህን ዘህየንቴሁ እምውስተ ደቂቁ ዘይበውእ ውስተ ደብተራ ዘመርጡር ከመ ይሠየም ዝ ውስተ ቅዱሳን ።
ወበግዐ ዘተፍጻሜት ትነሥእ ወታበስል ሥጋሁ በመካን ቅዱስ ።
ወይበልዕ አሮን ወደቂቁ ሥጋ በግዕ ወኅብስተ ዘውስተ ገሐፍት በኀበ ኆኅተ ደብተራ ዘመርጡር ።
ይብልዕዎ በኀበ ተቀደሰ በህየ ከመ ይፈጽም እደዊሆሙ ቀድሶቶሙ ወውሉደ ባዕድ ኢይብልዖ እስመ ቅዱስ ውእቱ ።
ወለእመ ተርፈ እምውስተ ሥጋ መሥዋዕት ዘተፍጻሜት ወእምኅብስትኒ እስከ ደገደግ ታውዕዮ በእሳት ለዘ ተርፈ ወኢትብላዕ እስመ ቅዱስ ውእቱ ።
ወትገብር ለአሮን ወለደቂቁ ከመዝ ኵሎ በከመ አዘዝኩከ ሰቡዐ ዕለተ ከመ ትፈጽም እደዊሆሙ ።
ወላህመ ዘእንበይነ ኀጢአት ትገብር በዕለት በዘ ቦቱ ታነጽሕ መሥዋዕተ ሶበ ትቄድስ ቦቱ ወትቀብኦ ።
ሰቡዐ ዕለተ ታነጽሖ ለምሥዋዕ ወትቄድሶ ወይኩን ምሥዋዒከ ቅዱሰ ቅዱሳን ወኵሉ ዘለከፎ ለውእቱ መሥዋዕት ለይትቀደስ ።
ወዝውእቱ ዘትገብር ለምሥዋዕ አባግዐ እለ አሐቲ ዓመቶሙ ንጹሓነ ክልኤቱ ለዕለት ለወትር ወፍርየታ ዘወትር ዘበግዕ ።
ወአሐደ በግዐ ትገብር በጽባሕ ወአሐደ ፍና ሰርክ ።
ወዐሥራታ ለኢን ዘስንዳሌ ልፉጽ በቅብእ ወልቱም ወራብዕታ ለኢን ።
ወሞጻሕተ ወይን ራብዕታ ለኢን ለአሐዱ በግዕ ።
ወለካልእሰ በግዕ ዘትገብር ፍና ሰርክ በሐሳበ ምሥዋዕከ ዘነግሀ ትገብሮ ወከማሁ ሞጻሕተ ትገብር ለመዐዛ ሠናድ ወፍርየት ውእቱ ለእግዚአብሔር ።
መሥዋዕት ለወትር በትውልድክሙ በውስተ ኆኅተ ደብተራ ዘመርጡር በቅድመ እግዚአብሔር ወበዛቲ እትኤመር ለከ በህየ ከመ እንብብከ ።
ወእኤዝዝ በህየ ለውሉደ እስራኤል ወእትቄደስ በክብርየ ።
ወእቄድሳ ለደብተራ መርጡር ወለምሥዋዒሃ ወለአሮን ወለደቂቁ እቄድሶሙ ከመ ይሡዑ ሊተ ።
ወእሰመይ በውሉደ እስራኤል ወእከውኖሙ አምላከ ።
ወያአምሩ ከመ አነ ውእቱ እግዚአብሔር አምላኮሙ ዘአውጻእክዎሙ እምድረ ግብጽ ከመ እሰመይ ሎሙ ወእኩኖሙ አምለኮሙ ።
ወይቤሎ እግዚአብሔር ለሙሴ ሑር ወዕረግ እምዝየ ።
አንተ ወሕዝብከ ዘአውፃእከ እምድረ ግብጽ ውስተ ምድር እንተ መሐልኩ ለአብርሃም ወለይስሐቅ ወለያዕቆብ እንዘ እብል ለዘርእክሙ እሁባ ።
ወእፌንዎ ለመልአኪየ ቅድሜከ ወያወፅኦሙ ለከናኔዎን ወለአሞሬዎን ወለኬጤዎን ወለፌሬዜዎን ወለጌርጌሴዎን ወለሔዌዎን ።
ወያበውአከ ውስተ ምድር እንተ ትውሕዝ ሐሊበ ወመዐረ ።
ወኢየዐርግ ምስሌከ በእንተ ሕዝብከ እለ ያገዝፉ ክሳዶሙ ከመ ኢያኅልቆሙ በፍኖት ።
ወሶበ ሰምዐ ሕዝብ ዘንተ ነገረ እኩየ ላሐዉ ላሐ ።
ወይቤሎሙ እግዚእ ለደቂቀ እስራኤል አንትሙሰ ሕዝብ ዘያገዝፍ ክሳዶ አንትሙ ዑቁ ካልእተ መቅሠፍተ ኢያምጽእ ላዕሌክሙ ወአጠፍአክሙ ።
ወይእዜኒ አሰስሉ አልባሰ ክብርክሙ ወሰርጐክሙ ወአርእየክሙ ዘእሬስየክሙ ።
ወአሰሰሉ ደቂቀ እስራኤል ሰርጓቲሆሙ ወአልባሲሆሙ እምኀበ ደብረ ኮሬብ ።
ወነሥአ ሙሴ ደብተራሁ ወተከላ አፍአ እምትዕይንት ወርኁቀ እምትዕይንት ።
ወተሰምየት ደብተራ ዘመርጡል ወእመቦ ዘፈቀዶ ለእግዚአብሔር የሐውር ኀበ ይእቲ ደብተራ አፍአ እምትዕይንት ።
ወሶበ የሐውር ሙሴ ይባእ ውስተ ይእቲ ደብተራ አፍአ እምትዕይንት ይቀውም ኵሉ ሕዝብ ።
ወይኔጽር አሐዱ አሐዱ ኀበ ኆኅተ ደብተራሁ ወይሬእይዎ ለሙሴ ሶበ የሐውር እስከ ይበውእ ውስተ ደብተራ ።
ወእምከመ ቦአ ሙሴ ውስተ ደብተራ ይወርድ ዐምድ ዘደመና ወይቀውም ኀበ ኆኅተ ደብተራ ወይትናገሮ ለሙሴ ።
ወይሬእዮ ኵሉ ሕዝብ ለውእቱ ዐምድ ዘደመና እንዘ ይቀውም ኀበ ኆኅተ ደብተራ ወይትናገር ምስለ ሙሴ ወቀዊሞሙ ኵሉ ሕዝብ ኀበ ኆኅተ ደባትሪሆሙ ይሰግዱ ።
ወይትናገሮ እግዚአብሔር ለሙሴ ገጸ በገጽ ከመ ዘይትናገር ምስለ ዓርኩ ወይገብእ ውስተ ትዕይንት ።
ወፅሙዱ ዮሳዕ ወልደ ነዌ ወንኡስ ውእቱ ወኢይወፅእ እምትዕይንት ።
ወይቤሎ ሙሴ ለእግዚአብሔር ናሁ ትብለኒ አንተ ስዶ ለዝንቱ ሕዝብ ወአንተ ባሕቱ ኢነገርከኒ ዘትፌኑ ምስሌየ ወለሊከ ትቤለኒ ኪያከ አእመርኩ እምኵሉ ወረከብከ ሞገሰ በኀቤየ ።
ወለእመሰኬ ረከብኩ ሞገሰ በኀቤከ አስተርእየኒ ሊተ ገሃደ ወአእምር ወእርአይከ ከመ ይኩነኒ ረኪበ ሞገስ በቅድሜከ ወከመ አእምር ከመ ሕዝብከ ውእቱ ዝንቱ ሕዝብ ዐቢይ ።
ወይቤሎ እግዚአብሔር አነ አሐውር ቅድሜከ ወአዐርፈከ ።
ወይቤ ሙሴ እመ አንተ ለሊከ ኢተሐውር ምስሌነ ኢታውፅአኒ እምዝየ ።
ወእፎኬ ይትዐወቅ ከመ አማን ረከብኩ ሞገሰ በቅድሜከ አነኒ ወሕዝብከኒ እንበለ ሶበ ሖርከ ምስሌነ ወንከብር አነኒ ወሕዝብከኒ በኀበ ኵሉ አሕዛብ ዘሀሎ ውስተ ምድር ።
ወይቤሎ እግዚአብሔር ለሙሴ ወዘንተኒ ነገረከ ዘትቤለኒ እገብር እስመ ረከብከ ሞገሰ በቅድሜየ ወአአምረከ እምኵሉ ።
ወይቤሎ ሙሴ ለእግዚአብሔር አርእየኒ ስብሐቲከ ።
ወይቤሎ እግዚአብሔር ለሙሴ አነ አኀልፍ ቅድሜከ በስብሐቲየ ወእጼውዕ ስመ እግዚእ በቅድሜከ ወእምሕሮ ለዘምሕርክዎ ወእሣሀሎ ለዘ ተሣሀልክዎ ።
ወይቤሎ እግዚእ ለሙሴ ኢትክል ርእዮተ ገጽየሰ እስመ አልቦ ሰብእ ዘይሬኢ ገጽየ ወየሐዩ ።
ወይቤሎ እግዚአብሔር ለሙሴ ናሁ መካን ኀቤየ ወትቀውም ውስተ ኰኵሕ ።
እስከ የሐልፍ ስብሐቲየ ወእሠይመከ ኀበ ስቍረተ ኰኵሕ ወእሴውር በእዴየ ላዕሌከ እስከ አኀልፍ ።
ወአሴስል እዴየ ወይእተ ጊዜ ትሬኢ ማዕዘርየ ወገጽየሰ ኢያስተርኢ ለከ ።
ወይቤሎ እግዚአብሔር ለሙሴ ቀድስ ሊተ ኵሎ በኵረ ቀዳሚ ውሉድ ዘይፈትሕ ኵሎ ሕምሰ እምደቂቀ እስራኤል እምሰብእ እስከነ እንስሳ ሊተ ውእቱ ።
ወይቤሎሙ ሙሴ ለሕዝብ ተዘከርዋ ለዛቲ ዕለት እንተ ባቲ ወፃእክሙ እምብሔረ ግብጽ እምቤት ቅንየት እስመ በእድ ጽንዕት አውፅአክሙ እግዚአብሔር እምዝየ ወኢትብልዑ ብሑአ ።
እስመ በዛቲ ዕለት ትወጽኡ አንትሙ በወርኀ ሃሌ ሉያ ኔሳን ።
ዘመሐለ ከመ የሀቦሙ ለአበዊክሙ ምድረ እንተ ትውሕዝ ሐሊበ ወመዓረ ወተዘከርዋ ለዛቲ ሥርዐት በዝ ወርኅ ።
ወእመ ወሰደክሙ እግዚአብሔር ውስተ ምድረ ከናኔዎን ወኬጤዎን ወአሞሬዎን ወኤዌዎን ወኢያቡሴዎን ወጌርጌሴዎን ወፌሬዜዎን ።
ሰዱሰ ዕለተ ትበልዑ ናእተ ወሳብዕት ዕለት በዓሉ ለእግዚአብሔር ።
ናእተ ትበልዑ ሰቡዐ ዕለተ ወኢያስተርኢክሙ ብሑእ ወኢየሀሉ ብሕእት ውስተ ኵሉ አድባሪክሙ ።
ወትዜንዎ ለወልድከ በይእቲ ዕለት ወትብሎ በእንተዝ ገብሮ እግዚእ እግዚአብሔር ገብሮ ሊተ አመ ወፃእኩ እምብሔረ ግብጽ ።
ከመ ይኩን ለከ ተአምረ ውስተ እደዊከ ወተዝካረ ቅድመ አዕይንቲከ ወከመ ይኩን ሕጉ ለእግዚአብሔር ውስተ አፉከ እስመ በእድ ጽንዕት አውፅአከ እግዚአብሔር እምግብጽ ።
ወዕቀብዎ ለዝንቱ ሕግ በበጊዜሁ እምዕለት ለዕለት ።
ወሶበ ወሰደከ እግዚአብሔር ውስተ ምድረ ከናኔዎን እንተ መሐለ ለአበዊከ ወወሀበካሃ ።
ትፍልጥ ኵሎ ዘይፈትሕ ሕምሰ እመራዕይከ ወእምእንስሳከ ዘተወልደ ተባዕተ ለእግዚአብሔር ።
ወኵሉ ዘይፈትሕ ሕምሰ እድግት ትዌልጦ በበግዕ ወእመ ኢወለጥካሁ ትቤዝዎ ወኵሎ በኵረ ተባዕት እምውሉድከ ትቤዝዎ ።
ወእመ ተስእለከ ወልድከ እምድኅረዝ ወይቤለከ ምንተ ውእቱዝ ወትብሎ እስመ በእድ ጽንዕት አውፅአነ እግዚአብሔር እምድረ ግብጽ እምቤተ ቅንየት ።
አመ አበየ ፈርዖን ፈንዎተነ ቀተለ ኵሎ በኵረ በምድረ ግብጽ እምበኵረ ሰብእ እስከ እንስሳ ።
ወበእንተዝ አነ እሠውዕ ለእግዚአብሔር ኵሎ ተባዕተ ዘይፈትሕ ሕምሰ ወኵሎ በኵረ ውሉድየ እቤዙ ።
ወይኩን ተአምረ ውስተ እዴከ ወዘኢይሴስል እምቅድመ ዐይንከ እስመ በእድ ጽንዕት አውጽአነ እግዚአብሔር ።
ወሶበ ፈነዎሙ ፈርዖን ለሕዝብ ኢመርሖሙ እግዚአብሔር ፍኖተ ፍልስጥኤም እስመ ቅርብት ይእቲ ።
እስመ ይቤ እግዚአብሔር ዮጊ ይኔስሕ እምከመ ርእየ ቀትለ ወይገብእ ውስተ ግብጽ ።
ወዐገቶሙ እግዚአብሔር ለሕዝብ ላዕለ ፍኖተ ሐቅለ ባሕረ ኤርትራ ወበኀምስ ትውልድ ዐርጉ ደቂቀ እስራኤል እምድረ ግብጽ ።
እስመ መሐላ አምሐሎሙ ለደቂቀ እስራኤል ወይቤሎሙ አመ ኀውጾ ይኄውጸክሙ እግዚአብሔር ንሥኡ አዕጽምትየ ወአውጽኡ ምስሌክሙ እምዝየ ።
ወነሥአ ሙሴ አዕጽምቲሁ ለዮሴፍ ምስሌሁ ።
ወግዕዙ ደቂቀ እስራኤል እምሶኮት ወሐደሩ ውስተ ኦቶም ዘመንገለ በድው ።
ወእግዚአብሔር ይመርሖሙ መዓልተ በዐምደ ደመና ወሌሊተ በዐምደ እሳት ።
ወኢሰሰለ ዐምደ ደመና መዓልተ ወኢዐምደ እሳት ሌሊተ እምቅድመ ኵሉ ሕዝብ ።
ወውዴተ ዘሐሰት ኢትሰጠው ወኢትንበር ምስለ ዘይዔምፅ ከመ ኢትኩን መዐምፀ ስምዐ ።
ኢትደመር ምስለ ብዙኅ ለዐምዖ ወኢትትወሰክ ውስተ እለ ብዝኅ ለገሚፀ ፍትሕ ።
ወለነዳይ ኢትምሐር በፍትሕ ።
ወለእመ ረከብከ ላህመ ጸላኢከ ወእመሂ አድጎ ትመይጦ ወታገብኦ ሎቱ ።
ወለእመ ርኢከ አድገ ዘጸላኢከ ዘኀየሎ ጾሩ ኢትትዐዶ አላ ታረድኦ ምስሌሁ ።
ወኢትሚጥ ፍትሐ ነዳይ ወበውስተ ፍትሕ ኢተዐምፅ ።
ወእምኵሉ ፍትሕ ዘዐመፃ ተገሐሥ ዘአልቦ ጌጋየ ወጻድቀ ኢትቅትል ወኃጥአ ኢታድኅን ።
ወሕልያነ ኢትንሣእ እስመ ሕልያን ያዐውር አዕይንቶሙ ወይመይጥ ቀለ ጽዱቀ ።
ወግዩራነ ኢትግፍዑ እስመ አንትሙ ታአምሩ መንፈሶ ለግዩራን እስመ አንትሙ ግዩራነ ኮንክሙ በምድረ ግብጽ ።
ስብዓቱ ክረምተ ዝራእ ገራህተከ ወአስተጋብእ ዘርአከ ።
ወበበሳብዕ ክረምት ኅድጋ ታዕርፍ ወይብልዓ ነዳየ ሕዝብከ ወዘተርፈ ይብላዕ አርዌ ዘገዳም ከመዝ ትገብር ዐጸደ ወይንከሂ ወዘይተከሂ ።
ሰዱሰ ዕለተ ትገብር ኵሎ ግብረከ ወአመ ሰቡዕ ዕለት ታዐርፍ ከመ ያፅርፍ ላህምከ ወአድግከ ወከመ ያስተንፍስ ወልደ አመትከ ወግዩር ።
ወኵሎ ዘነበብኩ ዕቀብ ወስመ ዘአማልክት ኢትዝክሩ ወኢትትናገሩ በአፉክሙ ።
ሠለስተ ሰዐተ ዘበዓልክሙ ።
በዓለ ዘአመ ሕግ ተዐቅቡ ሰቡዐ ዕለተ ትበልዑ ናእተ በከመ አዘዝኩክሙ በአውራኀ ሐደስት እስመ ቦቱ ወፃእክሙ እምግብጽ ኢትትረአይ በቅድሜየ ዕራቅከ ።
ወበዓለ ዘአመ ዐጺድ ዘቀዳሜ እክልከ ግበር በምግባርከ በውስተ ዘዘራእከ ገራህተከ ወበዓለ ዘፍጻሜ ዘአመ ወፃእከ ዘዓመተ በጉባኤ እምዘገበርከ እምውስተ ገራህትከ ።
ሠለስተ ዘመነ ይትረአይ ኵሉ ተባዕት በቅድሜየ እግዚእ እግዚአብሔር ዚአከ ።
ወኢትሡዕ ብሕአተ ደም በምሥዋዓቲየ ወኢይቢት ሥብሕ ዘበዓልየ አመ ሳኒታ ።
ቀዳሜ ፍሬ ገራውሂከ ታበውእ ቤቶ ለእግዚአብሔር ዚአከ ወኢታብስል ጣዕዋ በሐሊበ እሙ ።
ወናሁ እፌኑ መልአኪየ ቅድመ ገጽከ ከመ ይዕቀብከ በፍኖት ከመ ያብእከ ውስተ ምድር እንተ አስተዳለውኩ ለከ ።
ዕቂብ ርእሰከ ወስምዖ ወኢትእበዮ እስመ ኢየኀድገከ እሰመይ በላዕሌሁ ።
ለእመ ሰማዕከ ቃልየ ወዐቀብከ ኵሎ ዘእቤለከ እጸልእ ጸላኤከ ወእትጋየጽ ዘይትጋየጸከ ።
ለይሑር መልአኪየ እንዘ ይኴንነከ ወያብእከ ውስተ አሞሬዎን ወኬጤዎን ወፌሬዜዎን ወከናኔዎን ወጌርጌሴዎን ወኤዌዎን ወኢያቡሴዎን ወሕርጾሙ ።
ወኢትስግድ ለአማልክቲሆሙ ወኢታምልኮሙ ወኢትግበር ከመ ምግባሪሆሙ ነሢተ ትነሥቶሙ ወቀጥቅጦ ትቀጠቅጦሙ አዕማዲሆሙ ።
ወአምልክ እግዚአብሔር ፈጣሪከ ወእባርክ ኅብስተከ ወወይነከ ወማየከ ወአሴስል ፅበሰ እምላዕሌክሙ ።
አልቦ ዘኢይወልድ ወአልቦ መካነ በውስተ ምድርከ ኍልቈ መዋዕሊከ እፌጽም ለከ ።
ወፍርሀተ እፌኑ ሎቱ ለዚይጸንዐከ ወአደነግፅ ኵሎ አሕዛበ ውስተ እለ ቦእከ ላዕሌሆሙ አሀብከ ኵሎ ፀረከ ከመ ይጕየዩከ ።
ወእፌኑ ዘያደነግዖሙ ቅድሜከ ለአሞሬዎን ያወጽኦሙ ወለኬጤዎን ወለኤዌዎን ወከናኔዎን ።
ወኢያወፅኦሙ በአሐቲ ዓመት ከመ ኢይኩን ምድር ዓፀ ወከመ ኢይብዛኅ በላዕሌከ አራዊተ ምድር ።
በበንስቲት አወፅኦሙ እምላዕሌከ እስከ አመ ትትባዛኅ ወትረሳ ለምድር ።
ወአንብር አድባሪከ እምባሕረ ኤርትራ እሰከ ባሕረ ፍልስጥኤም ወእምገዳም እስከ ፈለግ ዐቢይ ኤፍራጦስ ወእሜጡ ውስተ እደዊክሙ እለ ይነብሩ ውስተ ምድር ወአወፅኦሙ እምኔከ ።
ወኢተትኃደሮሙ ወለአማልክቲሆሙ ኢትትኤዘዝ ።
ወኢይንበሩ ውስተ ምድርከ ከመ ኢይግበሩከ ተአብስ ለእመ አምለከ አማልክቲሆሙ እሙንቱ ይከውኑከ ዕቅፍተ ።
ወአውሥአ ሙሴ ወይቤ ወእመኬ ኢአምኑኒ ወኢሰምዑ ቃልየ ወይቤሉኒ ኢያስተርአየከ እግዚእ ምንተ እብሎሙ ።
ወይቤሎ እግዚእአብሔር ለሙሴ ምንትዝ ዘውስተ እዴከ ወይቤ በትር ።
ወይቤሎ ግድፋ ውስተ ምድር ወገደፋ ውስተ ምድር ወኮነት አርዌ ምድር ወጐየ ሙሴ እምኔሁ ።
ወይቤሎ እግዚእአብሔር ለሙሴ ስፋሕ እዴከ ወንሣእ በዘነቡ ወሰፍሐ እዴሁ ሙሴ ወነሥአ በዘነቡ ወኮነ በትረ ውስተ እዴሁ ።
ወይቤሎ ከመ ይእመኑከ ከመ አስተርአየከ እግዚአብሔር አምላከ አበዊሆሙ አምላከ አብርሃም ወአምላከ ይስሐቅ ወአምላከ ያዕቆብ ።
ወይቤሎ እግዚእ ካዕበ ለሙሴ ደይ እዴከ ውስተ ሕፅንከ ወወደየ እዴሁ ውስተ ሕፅኑ ወይቤሎ አውፅእ እዴከ እምሕፅንከ ወአውፅአ እዴሁ እምሕፀኒሁ ወኮነት ጸዐዳ ኵለንታሃ ለምጽ ።
ወይቤሎ ካዕበ ደይ እዴከ ውስተ ሕፅንከ ወወደየ እዴሁ ውስተ ሕፀኒሁ ወዓዲ ይቤሎ አውጽእ እዴከ እምሕፅንከ ወአውጽአ እዴሁ እምሕፀኒሁ ወገብአት ከመ ኅብረ ሥጋሁ ።
ወይቤሎ እመ ኢአምኑከ ወኢሰምዑ ቃለከ በተአምር ዘቀዳሚ የአምኑ በቃለ ተአምሩ ለካልእ ።
ወእምከመ ኢአምኑ በእሉ ክልኤቱ ተአምር ወኢሰምዑ ቃለከ ትነሥእ እማየ ተከዚ ወትክዑ ውስተ የብስ ።
ወይከውን ደመ ውስተ የብስ ዝኩ ማይ ዘነሣእከ እምተከዚ ።
ወይቤሎ ሙሴ ለእግዚእ አስተበቍዐከ እግዚኦ ቀዳሚየ ቃለ አልብየ ወትካትየ ወአይ እምአመ እእኅዝ እንብብ ቍልዔከ ፀያፍ ወላእላአ ልሳን አነ ።
ወይቤሎ እግዚእ ለሙሴ መኑ ወሀቦ አፈ ለእጓለ እመሕያው ወመኑ ገብሮ በሃመ ወጽሙመ ወዘይሬኢ ወዕውረ ኢኮነሁ አነ እግዚእ እግዚአብሔር ።
ወይእዜኒ ሑር ወአነ እፈትሕ አፉከ ወአሌብወከ ዘሀለወከ ትንብብ ።
ወይቤ አስተበቍዐከ እግዚኦ ኅሥሥ ለከ ባዕደ ዘይክል ዘትልእክ ።
ወተምዐ መዐተ እግዚእ ዲበ ሙሴ ወይቤሎ አኮኑ ነዋ አሮን እኁከ ሌዋዊ ወአአምር ከመ ነቢበ ይነብብ ለከ ።
ወናሁ ውእቱ ይወጽእ ይትቀበልከ ወይርአይከ ወይትፌሣሕ ።
ወትነግሮ ወትወዲ ቃልየ ውስተ አፉሁ ወአነ እፈትሕ አፉከ ወአፉሁ ወአሌብወክሙ ዘትገብሩ ።
ወውእቱ ይትናገር ለከ ኀበ ሕዝብ ወውእቱ ይኩንከ አፈ ወአንተ ትከውኖ ሎቱ ለኀበ እግዚአብሔር ።
ወለዛቲ በትር ንሥአ ውስተ እዴከ እንተ ትገብር ባቲ ተአምረ ።
ወሖረ ሙሴ ወገብአ ኀበ ዮቶር ሐሙሁ ወይቤሎ አሐውር ወእገብእ ኀበ አኀዊየ እለ ውስተ ብሔረ ግብጽ ወእርአይ ለእመ ዓዲሆሙ ሕያዋን ።
ወይቤሎ ዮቶር ለሙሴ ሑር በዳኅን ።
ወይቤሎ እግዚአብሔር ለሙሴ በምድረ ምድያም አዒ ወሑር ብሔረ ግብጽ እስመ ሞቱ ኵሎሙ እለ የኅሥሥዋ ለነፍስከ ።
ወነሥአ ሙሴ ብእሲቶ ወደቂቆ ወጸዐኖሙ ዲበ አእዱግ ወገብአ ብሔረ ግብጽ ወነሥአ ሙሴ ለእንታክቲ በትር እንተ እምኀበ እግዚአብሔር ውስተ እዴሁ ።
ወይቤሎ እግዚአብሔር ለሙሴ እንዘ ተሐውር ወትገብእ ብሔረ ግብጽ አእምር ኵሎ መድምምየ ዘወሀብኩከ ውስተ እደዊከ ከመ ትግበሮ ቅድሜሁ ለፈርዖን ።
ወአነ አጸንዕ ልቦ ወኢይፌንዎ ለሕዝብ ።
ወአንተሰ ትብሎ ለፈርዖን ከመዝ ይቤ እግዚእአብሔር ወልድየ ዘበኵርየ ውእቱ እስራኤል ።
ወእብለከ ፈኑ ሕዝብየ ከመ ይፀመዱኒ ወአንተሰ ኢፈቀድከ ትፈንዎ አእምርኬ እንከ ከመ እቀትሎ አነ ለወልድከ ዘበኵርከ ።
ወኮነ በፍኖት በውስተ ማኅደር ተራከቦ መልአከ እግዚእ ወፈቀደ ይቅትሉ ።
ወነሥአት ሲፕራ መላጼ ወገዘረት ከተማ ነፍስቱ ለወልደ ወወድቀት ኀበ እገሪሁ ወትቤ ለይኩን ህየንቴሁ ዝደመ ግዝሮሁ ለወልድየ ።
ወሖረ እንከ እምኔሁ እስመ ትቤ ለይኩን ህየንቴሁ ዝደመ ግዝሮሁ ለወልድየ ።
ወይቤሎ እግዚእ ለአሮን ሑር ተቀበሎ ለሙሴ ውስተ ሐቅል ወሖረ ወተራከቦ በደብረ እግዚአብሔር ወተአምኆ ።
ወአይድዖ ሙሴ ለአሮን ኵሎ ቃለ እግዚእ ዘለአኮ ወኵሎ ተአምረ ዘአዘዞ ።
ወሖሩ ሙሴ ወአሮን ወአስተጋብኡ ኵሎ አእሩጎሙ ለደቂቀ እስራኤል ።
ወነገሮሙ አሮን ኵሎ ቃለ እንተ ነገሮ እግዚአብሔር ለሙሴ ወገብረ ተአምረ ቅድመ ሕዝብ ።
ወአምነ ሕንዝብ ወተፈሥሐ እስመ ሐወጾሙ እግዚአብሔር ለደቂቀ እስራኤል ወእስመ ርእየ ሥቃዮሙ ወአትሐተ ሕዝብ ርእሶ ወሰገደ ።
ወይቤሎ እግዚአብሔር ለሙሴ ወቅር ለከ ክልኤ ጽላተ ዘእብን በከመ ቀዳምያት ወዕረግ ኀቤየ ውስተ ደብር ወእጽሕፍ ውስተ ውእቶን ።
ወኩን ድልወ ለነግህ ወተዐርግ ውስተ ደብረ ሲና ወቁመኒ ህየ ውስተ ርእሰ ደብር ።
ወአልቦ ዘየዐርግ ምስሌከ ወአልቦ ዘየሀሉ ውስተ ኵሉ ደብሩ ወአባግዕኒ ወአልህምትኒ ኢይትረዐዩ ቅሩቦ ለውእቱ ደብር ።
ወወቀረ ሙሴ ክልኤ ጽላተ እለ እብን በከመ ቀዳምያት ።
ወጌሠ ሙሴ በጽባሕ ወዐርገ ውስተ ደብረ ሲና በከመ አዘዞ እግዚአብሔር ወነሥአ ሙሴ ምስሌሁ እልክተ ክልኤ ጽላተ እለ እብን ።
ወወረደ እግዚአብሔር በደመና ወቆመ ህየ ወጸወዐ በስመ እግዚእ ።
ወኀለፈ እግዚእ እንተ ቅድመ ገጹ ወስምየ እግዚእ እግዚአብሔር መሓሪ ወመስተሣህል ርኁቀ መዐት ወብዙኀ ምሕረት ወጻድቅ ።
ዘየዐቅባ ለጽድቅ ወይገብር ምሕረተ ላዕለ አእላፍ ዘያሴስል ዐመፃ ወጌጋየ ወኀጢአተ ወለመአብስ ኢያነጽሖ ።
ዘያገብእ ኀጣውአ አበው ላዕለ ውሉድ ወላዕለ ውሉደ ውሉድ ላዕለ ሣልስት ወራብዕት ትውልድ ።
ወጐጕአ ሙሴ ወደነነ ውስተ ምድር ወሰገደ ለእግዚአብሔር ።
ወይቤ ሙሴ ለእመ ረከብኩ ሞገሰ በቅድሜከ ይሑር እግዚእየ ምስሌነ እስመ ዝንቱ ሕዝብ ጽኑዐ ክሳድ ውእቱ ወተኀድግ አንተ ኀጣውኦ ወአበሳሁ ለሕዝብከ ወንከውን ለከ ።
ወይቤሎ እግዚአብሔር ለሙሴ ናሁ አነ እሠይም ለከ ኪዳነ በቅድመ ኵሉ ሕዝብከ ወእግብር ዐቢያተ ወክቡራተ ዘኢኮነ ውስተ ኵሉ ምድር ወውስተ ኵሉ አሕዛብ ።
ወይሬኢ ኵሉ ሕዝብ ለእለ ውስቴቶሙ ሀሎከ ግብሩ ለእግዚአብሔር እስመ መድምም ውእቱ ዘአነ እገብር ለከ ።
ወዑቅ ባሕቱ አንተ ኵሎ ዘአነ እኤዝዘከ ናህ አነ አወፅኦሙ እምቅድመ ገጽክሙ ለአሞሬዎን ወለከናኔዎን ወለኬጤዎን ወለፌሬዜዎን ወለሔዌዎን ወለኢያቡሴዎን ።
ዑቅ እንከ ርእሰከ ከመ ኢትትማሐሉ ምስለ ውእቱ ሰብእ እለ ይተርፉ ውስተ ይእቲ ምድር እንተ ውስቴታ ትበውኡ ከመ ኢይኩን ጌጋይ ላዕሌክሙ ።
ምሥዋዓቲሆሙ ትነሥቱ ወምሰሊሆሙ ትሴበሩ ወአእዋሞሙ ትገዝሙ ወግልፎ አማልክቲሆሙ ታውዕዩ በእሳት ።
እስመ ኢትሰግዱ ለካልእ አምላክ እስመ እግዚእ እግዚአብሔር ቀናጺ ስሙ ወእግዚአብሔርሰ ቀናኢ ውእቱ ።
ዮጊ ትትማሐል ምስለ እለ ይነብሩ ውስተ ይእቲ ምድር ወይዜምዉ ድኅረ አማልክቲሆሙ ወይሠውዑ ለአማልክቲሆሙ ወይጼውዑከ ወትበልዕ እምውስተ መሥዋዕቶሙ ።
ወትነሥእ እምውስተ አዋልዲሆሙ ለደቂቅከ ወአዋልዲከ ትሁብ ለደቂቆሙ ወይዜምዋ አዋልዲከ ድኅረ አማልክቲሆሙ ወያዜምውዎሙ ለደቂቅከ ድኅረ አማልክቲሆሙ ።
ወአማልክተ ዘስብኮ ኢትግበር ለከ ።
ወሕገ ናእት ዕቀብ ሰቡዐ መዋዕለ ብላዕ ናእተ በከመ አዘዝኩከ በዘመኑ በወርኀ ሚያዝያ እስመ በወርኀ ሚያዝያ ወፃእከ እምድረ ግብጽ ።
ኵሉ ተባዕት ዘይፈትሕ ማኅፀነ ሊተ ውእቱ በኵሩ ለላህም ወበኵሩ ለበግዕ ።
ወበኵሩ ለአድግ ወትቤዝዎ በበግዕ ወእመሰ ኢቤዘውካሁ ሤጦ ትሁብ ወኵሎ በኵረ ውሉድከ ትቤዙ ወኢታስተርኢ ቅድሜየ ዕራቅከ ።
ሰዱሰ መዋዕለ ትገብር ግብረከ ወበሳብዕት ዕለት ታዐርፍ ታዐርፍ ዘርአ ወታዐርፍ ዐፂደ ።
ወበዓለ ሰንበት ትገብር ሊተ አመ ይቀድሙ ዐፂደ ስርናይ ወበዓለ ምኵራብ ማእከለ ዓመት ።
ሠለስተ ዘመነ ለዓመት ያስተርኢ ኵሉ ተባዕትከ ቅድመ እግዚአብሔር አምላከ እስራኤል ።
ወአመ አወፅኦሙ ለአሕዛብ እምቅድመ ገጽከ ወእሰፍሖ ለአድዋሊከ ወአልቦ ዘይፈትዋ መኑሂ ለምድርከ ።
ወሶበ ተዐርግ ታስተርኢ ቅድመ እግዚአብሔር አምላክከ ሠለስተ ዘመነ ለዓመት ኢትዝባሕ ብሑአ ደም መሥዋዕትየ ።
ወኢይቢት ለነግህ ዘዘብሑ ለበዓለ ፋሲካ ።
ቀዳሜ እክለ ምድርከ ትወስድ ቤተ እግዚአብሔር አምላክከ ወኢታብስል በግዐ እንዘ ይጠቡ ሐሊበ እሙ ።
ወይቤሎ እግዚአብሔር ለሙሴ ጸሐፍ ለከ ዘንተ ነገረ እስመ በዝንቱ ነገር አቀውም ለከ ኪዳነ ወለእስራኤል ።
ወሀሎ ህየ ሙሴ ቅድመ እግዚአብሔር አርብዓ ዕለተ ወአርብዓ ሌሊተ እክለ ኢበልዐ ወማየ ኢሰትየ ወጸሐፈ ውስተ ጽላት ዘንተ ነገረ አሠርቱ ቃለ ።
ወሶበ ወረደ ሙሴ እምደብረ ሲና ወሀለዋ ክልኤ ጽላት ውስተ እደዊሁ ለሙሴ ።
ወእንዘ ይወርድ እምውስተ ደብር ወኢያእመረ ሙሴ ከመ ተሰብሐ ሕብረ ገጹ እንዘ ይትናገር ምስለ እግዚአብሔር ።
ወሶበ ርእይዎ አሮን ወኵሉ ደቂቀ እስራኤል ለሙሴ ከመ ተሰብሐ ርእየተ ሕብረ ገጹ ፈርሁ ቀሪቦቶ ።
ወጸውዖሙ ሙሴ ወገብኡ ኀቤሁ አሮን ወኵሉ መኳንንተ ተዕይንት ወነገሮሙ ሙሴ ።
ወእምድኅረ ዝንቱ ቀርቡ ኀቤሁ ኵሉ ደቂቀ እስራኤል ወአዘዞሙ ኵሎ ዘነገሮ እግዚአብሔር በደብረ ሲና ።
ወሶበ አኅለቀ ተናግሮቶሙ ወደየ ላዕለ ገጹ ግልባቤ በዘ ይሴውር ገጾ ።
ወሶበ የሐውር ሙሴ ቅድመ እግዚአብሔር ከመ ይትናገሮ ያሴስል ግልባቤሁ እስከ ይወፅእ ወእምከመ ወፅአ ይነግሮሙ ለደቂቀ እስራኤል ኵሎ ዘአዘዞ እግዚአብሔር ።
ወርእዩ ደቂቀ እስራኤል ከመ ተሰብሐ ገጹ ለሙሴ ወከመ ወደየ ግልባቤ በዘ ይሴወር እስከ ይበውእ ከመ ይትናገሮ ።
ወዝ ውእቱ ጽድቅ አለብዎሙ ይትዐቀቡ ።
ለእመ አጥረይከ ገብረ አይሁዳዌ ቅንዮ ስብዓቱ ክረምተ ወበሳብዕ ክረምት አግዕዞ በከንቱ ።
ለእመ ባሕቲቶ አጥረይከ ባሕቲቱ ይፃእ ወለእመ ምስለ ብእሲቱ አጥረይኮ ምስለ ብእሲቱ ይፃእ ።
ወለእመ ወሀቦ እግዚኡ ብእሲተ ወወለደት ሎቱ ሮሰ ወአዋልደ ብእሲቱ ወደቂቁ ይትቀነዩ ለእግዚኡ ወውእቱ ባሕቲቱ ይግዕዝ ።
ወለእመ ይቤ ገብርከ አፍቀርኩ እግዚእየ ወእግዚእትየ ወብእሲትየ ወደቂቅየ ኢይፈቅድ ግዕዛነ ።
ይስዶ እግዚኡ ቤተ ምኵናነ ፈጣሪ ወያቅርቦ ኆኅተ ኀበ መድረክ ወይስቍሮ እግዚኡ እዝኖ በመስፌ ወይትቂነይ ሎቱ ዝሉፈ ።
ወለእመቦ ዘአስተዋሰበ ኢትጸጐጕ በከመ ያጸጕጓ አእማት ።
ወለእመ ኢያሥመረት ለእግዚአ ለሊሃ ዘአምነት ያድኅና ወለሕዝብ ለካልእ እግዚእ ኀበ ፈቀደ ይሠይጣ እስመ ለሊሃ ፈቀደት ።
ወለእመ ፈቀደ ለወልዱ የሀባ ከመ እንተ አዋልድ ይረስያ ።
ወለእመ ካልእተ ነሥአ ሎቱ ዘባ ወአልባሲሃ ይሁባ ወስምዐ ያሰምዕ ላቲ ከመ ኢየዐፃ ።
ወዘንተ ሠለስተ ለእመ ኢገብረ ላቲ ትፃእ እምኀቤሁ ዘእንበለ ቤዛ ።
ለእመቦ ዘአቍሰለ ካልኦ ወሞተ በቍሰሊሁ ለይሙት ።
ለእሙ አቍሰለ እንዘ ኢይፈቅድ ወመጠዎ እግዚአብሔር በየማነ መቍሰሊ አአምርከ ፍና ኀበ ይትመኀፀን ቀታሊ ።
ወለእመቦ ዘቈጸረ ከመ ይቅትል ጸላኢሁ ወተማኅፀነ ይንሥእዎ እምህየ ወይቅትልዎ ።
ዘይዘብጥ አባሁ ወእሞ ይትኰነን መዊተ ።
እመቦ ዘሰረቀ በውስተ ውሉደ እስራኤል ወረዲአክሙ አግባእክሙ በላዕለ ዘረከብክሙ ይትኰነን መዊተ ።
ዘይረግም አባሁ ወእሞ ይትኰነን መዊተ ።
ወለእመ ተላኰዩ ክልኤ ዕደው በበይኖሙ ወአቍሰለ ካልኦ ለእመኒ በእብን ወለእመኒ በበትር አስከቦ ውስተ ምስካብ አልበ ተስናነ መቍሰሊ ።
ያንሶሱ ጽጐ በአቍስሎ በበትር ይድኅን መቍሰሊ ፅርዓቲሁ ለየሀቦ ወዐስቦ ለዐቃቤ ሥራይ ።
ለእመቦ ዘአቍሰለ ገብሮ ወአመቶ በበትር ወሞተ ይመውት መዊተ መቍሰሊ ።
ወለእመ በጽሐ አሐተ ዕለተ ወአመ ሳኒታ ይድኅን እመዊት እስመ ዚአሁ ብሩር ።
ወለእመ ተባአሱ ክልኤቱ ዕደው በበይናቲሆሙ ወአቍሰሉ ብእሲተ ፅንስተ ወአድኀፀት ወምስለ ሰብእ አልቦ ያኅስርዎ ወለእመሰ ዕርቀ ተዓረቀ ምታ እንዘ ያስተበቍዕ አልቦ ሞት ።
ወለእመ አድኀፀት እንዘ ምሱለ ይፈዲ መንፈሰ ፍዳ መንፈስ ።
ይን ፍዳ ዐይን ስን ፍዳ ስን እድ ፍዳ እድ እግር ፍደ እግር ።
ወዕየት ህየንተ ዕየት ወፍቅአት ህየንተ ፍቅአት ቍስል ህየንተ ቍስል ።
ወለእመቦ ዘአቍሰለ ዐይነ ገብሩ ወእመሂ አመቱ ወአፀወሰ ያግዕዞሙ ቤዛ ዐይኖሙ ።
ወለእመ ሰበረ ፅርሰ ወስነ ዘገብሩ ወዘአመቱ ያግዕዞሙ ቤዛ ስኖሙ ።
ለእመ ወግአ ላህም ብእሴ ወብእሲተ ወቀተለ በእብን ይወግርዎ ላህሞ ወሥጋሁ ኢይበልዑ ወባዕለ ለህሙ ይድኅን እምኀጢአት ።
ወለእመ ወግአ ላህሙ ከመ ትማልም ወሣልስት ወአስምዑ ሎቱ ለእግዚኡ ወኢአማሰኖ ወቀተለ ብእሴ ወለእመሂ ብእሲት ላህመ ይወግሩ ወለእግዚኡኒ ይቅትሉ ።
ወለእመ ሰአልዎ ቤዛ ርእሱ የሀብ ቤዛ መንፈሱ እምቃለ ተካሀሉ ።
ወወግአ ውሉደ ሮሰ ወደቀ ወአዋልደ ዘዐየኑ ያስተዋህብ ።
ወለእመ ገብረ ወለእመ አመተ ሠላሳ ብሩረ የሀብ ለእግዚአ አመት ዘዘክልኤቱ ወላህሙ ይትወገር ።
ወእመቦ ዘከሠተ ዐዘቅተ ወለእመሂ አክረየ ወኢከደኖ አፉሁ ወጸድፈ ውስቴቱ ላህም ወእመሂ አድግ እግዚአ ዐዘቅት ይፈዲ ወገደላሁ ውእቱ ይነሥእ ።
ወላህም ለእመ ወግአ ዘካልኡ ወሞተ አበ ላህሙ ይተክል ሎቱ ወእማእኮ ሤጦ ወገደላሆሙ ይትካፈሉ ።
ወለእመ ወግአ ላህሙ ከመ ትማልም ወሣልስት ወአስምዑ ሎቱ ይፈዲ ላህመ ተክለ ላህም ወገደላ ዘሞተ ውእቱ ይነሥእ ።
ወግዕዙ እምኤሌም ወመጽኡ ኵሉ ደቂቀ እስራኤል ውስተ ገዳም ዘሲን ወውእቱ ማእከለ ኤሌም ወሲና አመ ዐሡር ወኀሙስ ዕለት ለካልእ ወርኅ እምዘ ወፅኡ እምድረ ግብጽ ።
ወአንጐርጐረ ኵሉ ሕዝብ ውሉደ እስራኤል በላዕለ ሙሴ ወአሮን ።
ወይቤልዎሙ ውሉደ እስራኤል ሶበ ሞትነ በመቅሠፍተ እግዚአብሔር በምድረ ግብጽ አመ ንነብር ጠቃ ጸሀርት ዘሥጋ ወንበልዕ ኅብስተ እስከ ንጸግብ ።
አምጻእከነ አንተ ውስተ ዝ ገዳም ከመ ትቅትል ኵለነ በኀበ ተጋባእነ ።
ወይቤሎ እግዚአብሔር ለሙሴ ናሁ አነ አወርድ ለክሙ ኅብስተ እምሰማይ ወይምጻእ ሕዝብ ወያስተጋብእ ለለ ዕለት ከመ አመክሮሙ ለእመ የሐውሩ በሕግየ ወእመ አልቦ ።
ወአመ ዕለተ ዐርብ ያስተዳልዉ ዘአብኡ ይኩኖሙ ካዕበተ ለለዕለት ወዘአስተጋብኡ ዘልፈ ለለዕለቱ ።
ወይቤሉ ሙሴ ወአሮን ለኵሉ ሕዝበ እስራኤል እምሰርክ ታአምሩ ከመ እግዚአብሔር አውፅአክሙ እምድረ ግብጽ ።
ወነግህ ትሬእዩ ኀይለ እግዚአብሔር ሰሚዖ ነጐርጓረክሙ እግዚአብሔር ወንሕነ ምንት ንሕነ ዘታንጐረጕሩ በላዕሌነ ።
ወይቤ ሙሴ ሰርከ ይሁበክሙ እግዚአብሔር ሥጋ ትብልዑ ወነግህ ኅብስተ እስከ ትጸግቡ እስመ ሰምዐ እግዚአብሔር ነጐርጓረክሙ ነጐርጓር ዘታንጐረጕሩ አንትሙ በላዕሌነ ።
ወንሕነ ምንት ንሕነ ወዝ ነጐርጓርክሙ አኮ በላዕሌነ ዘታንጐረጕሩ አላ በላዕለ ፈጣሪ ።
ወይቤ ሙሴ ለአሮን በል ለኵሉ ኀበ ተጋብኡ ውሉደ እስራኤል ቅረቡ ቅድመ ፈጣሪ እስመ ሰምዐ ነጐርጓረክሙ ።
ወሶበ ይትናገር አሮን ለኵሉ ኀበ ተጋብኡ ውሉደ እስራኤል ወተመይጡ ውስተ ገዳም ወሠርሐ እግዚአብሔር ተርእየ በደመና ።
ወይቤ እግዚአብሔር ለሙሴ ሰማዕኩ ነጐርጓሮሙ ለውሉደ እስራኤል ።
ወበሎሙ ሰርከ ትበልዑ ሥጋ ወጸቢሖ ትጸግቡ ኅብስተ ወታአምሩ ከመ አነ እግዚአብሔር ፈጣሬ ዚአክሙ ።
ወመስየ ወመጽአ ፍርፍርት ወከደነ ኵሎ ትዕይንቶሙ ወነግሀ እንዘ የኀድግ ህቦ በኵርጓኔ ትዕይንቶሙ ።
እምፍጽመ ገዳም ድቁቅ ከመ ተቅዳ ወጸዐዳ ከመ አስሐትያ ውስተ ምድር ።
ወርእዩ ውሉደ እስራኤል ወይቤ ብእሲ ለካልኡ ምንት ውእቱዝ እስመ ኢያአምሩ ወይቤሎሙ ሙሴ ዝውእቱ ኅብስት ዘወሀበክሙ እግዚአብሔር ከመ ትብልዑ ።
ዝውእቱ ቃል ዘይቤ እግዚአብሔር አስተጋብኡ እምውስቴቱ በንዋይክሙ ለለ ብእሲ በበ ኍልቈ ሰብኡ ለለርእሱ በንዋዩ ለያስተጋብእ ።
ወገብሩ ከማሁ ውሉደ እስራኤል አስተጋብኡ ዘብዙኅኒ ወዘሕዳጥኒ ።
ወሰፈሩ በጎሞር ወኢፈድፈደ ለዘ ብዙኀ አስተጋብአ ወኢኀጸጸ ለዘ ኅዳጠ አስተጋብአ ብእሲ ብእሲ ለለማኅደሩ አስቲጋብአ ።
ወይቤሎሙ ሙሴ ለደቂቀ እስራኤል ወኢታትርፉ ለጌሠም ።
ወኢሰምዕዎ ለሙሴ ወአቤቱ ለነግህ ወዐጽየ ወጼአ ወተምዐ ሙሴ በላዕሌሆሙ ።
ወአስተጋብኡ በበነግህ ለለርእሱ ወእምከመ ሞቀ ፀሐይ ይምሁ ።
ወበዕለተ ዐርብ ያስተጋብኡ ካዕበተ ጎሞር ለለአሐዱ ወቦአ ኵሉ መኳንንተ ማኅበር ወይቤልዎ ለሙሴ ።
ወይቤሎሙ ሙሴ ዝውእቱ ዘይቤሎሙ ሙሴ ሰንበተ ዕረፍት ወቡርክት ለእግዚአብሔር ጌሠመ ።
ዘትግበሩ ሀለወክሙ ግበሩ ወዘታብስሉ ሀለወክሙ አብስሉ ወዘተርፈ አትርፉ ።
ወአትረፉ ለነግህ በከመ አዘዘ ሙሴ ወኢጼአ ወዕጼሂ ኢተፈጥረ በላዕሌሁ ።
ወይቤሎሙ ሙሴ ብልዑ ዮም እስመ ዮም ሰንበት ዘእግዚአብሔር ኢትረክቡ በገዳም ።
ሰዱሰ ዕለተ ታስተጋብኡ ወአመ ሳብዕት ዕለት ሰንበት አሜሃ ኢትረክቡ ።
ወአመ ሳብዕት ዕለት ቦዘወፅአ እምውስተ ሕዝብ ከመ ያስተጋብእ ወኢረከበ ።
ወይቤሎ እግዚአብሔር ለሙሴ እስከ ማእዜ ተአብዩ ትእዛዝየ ሰሚዐ ወሕግየ ።
ርእዩ እግዚአብሔር ወሀበክሙ ዘዕለተ ሰንበት በእንተዝ ወሀበክሙ በዕለተ ዐርብ ምሳሐ ለክልኤ ዕለት ።
ወይንበር ብእሲ ብእሲ ውስተ ማኅደሩ ወኢይፃእ እምንባሪሁ አመ ዕለተ ሰንበት ።
ወአሰንበተ ሕዝብ በዕለተ ሰንበት ።
ወሰመይዎ ውሉደ እስራኤል መና ወከመ ፍሬ ተቅዳ ጸዐዳ ወጣዕሙ ከመ ኢያተ መዓር ።
ወይቤ ሙሴ ዝ ቃል ዘአዘዘ እግዚአብሔር ።
ከመ ትምልኡ ጎሞር መና ውስተ መሣይምቲክሙ ለዘመድክሙ ከመ ይርአዩ ኅብስተ ዘበላዕክሙ አንትሙ በገዳም አመ አውፅአክሙ እግዚአብሔር እምድረ ግብጽ ።
ወይቤሎ ሙሴ ለአሮን ንሣእ ቈጽለ ወርቅ አሐተ ረቃቀ ወግሉ ባቲ ጎሞር ዘመና ወታነብራ ቅድመ እግዚአብሔር ለደኃሪ መዋዕል ለአዝማዲክሙ ።
እስመ ከመዝ አዘዞ እግዚአብሔር ለሙሴ ወአንበሮ አሮን በቅድመ መርጡል ከመ ይትዐቀብ ።
ወውሉደ እስራኤል በልዑ መና ሠላሳ ክረምተ እስከ ይበጽሑ ምድረ ኀበ ያነብሮሙ በልዑ መና እስከ ይበጽሑ ደወለ ፊኒቅ ።
ወጎሞር ዐሠርቱ እድ ዘሠለስቱ መስፈርት ኢፍ ይእቲ ።
ወትገብር ሊተ መሥዋዕተ ዘዕጣን እምዕፅ ዘኢይነቅዝ ።
ዘእመት ኑኁ ወእመት ፅፍኁ ርቡዐ ግበሮ ወካዕበ እመት ቆሙ ወእምውስቴቱ ይትገበር አቅርንቲሁ ።
ወትቀፍሎ ቅፍሎ ወርቅ ንጹሕ ወምድራ ወአረፍታ በዐውደ አቅርንቲሁ ወትገብር ላቲ ቀጸላ ዘየዐውድ ዘወርቅ በዐውዱ ።
ወክልኤ ሕለቃተ ወርቅ ንጹሕ ትገብር ላቲ እንተ ምዕዋደ ቀጸላሃ ውስተ ክልኤ ፍናዊሁ ትገብር ውስተ ክልኤሆን ገበዋቲሁ ።
ወታጠንፎ በጥንፍ ወታወዲያ መማሥጠ በዘ ትመሥጦን ቦቱ ።
ወትገብር መማሥጢሆን እምዕፅ ዘኢይነቅዝ ወትቀፍሎን ቅፍሎ ዘወርቅ ።
ወታነብሮ ቅድመ መንጦላዕት ዘሀሎ ዲበ ታቦት ዘመርጡር በዘ እትኤመር በህየ ።
ወይዕጥን በውስቴቱ አሮን ዕጣነ ዘቅታሬ ደቂቅ በበነግህ ።
ወሶበ ይገብር መኃትወ በበሰርክ ይዕጥን በውስቴቱ ዕጥነተ ዘለዘልፍ በቅድመ እግዚአብሔር በዳሮሙ ።
ወኢትደምሩ ውስቴቱ ዕጣነ ዘካልእ ቅታሬሁ ፍሬ ዘመሥዋዕት ወሞጻሕተ ኢታውጽኁ ዲቤሁ ።
ይትመሃለል አሮን በዲበ አቅርንቲሁ ለለዓመት ምዕረ እምውስተ ደም ዘያነጽሕ ኀጢአተ ።
ምዕረ ለዓመት ይገብር ከመ ያንጽሕ በዳሮሙ ወቅዱሰ ቅዱሳን ውእቱ ለእግዚአብሔር ።
ለእመ ነሣእከ ሕሊናሆሙ ለውሉደ እስራኤል አመ ትኄውጾሙ ለየሀብ አሐዱ አሐዱ ቤዛ ነፍሱ ለእግዚአብሔር ወኢይምጻእ ላዕሌሆሙ ድቀት አመ ይኄውጾሙ ።
ዝውእቱ ዘይሁቡ ኵሉ እለ የሐውሩ ከመ ይትኅወጹ መንፈቁ ለዲድረክም ወውእቱ በከመ ዲድረክም ቅዱስ እስራ ኦቦሊ ዲድረክም ቅዱስ ።
ወመንፈቁ ለዲድረክም ቍርባን ለእግዚአብሔር ።
ወኵሉ ዘየሐውር ከመ ይትኀወጽ ዘእም እስራ ክራማቲሁ ወፈድፋደ ያበውኡ ቍርባኒሆሙ ለእግዚአብሔር ።
ባዕል ኢይወስክ ወነዳይ ኢያንትግ እምንፍቃሃ ለዲድረክም እለ ያበውኡ ቍርባኒሆሙ ለእግዚአብሔር ቤዛ ነፍሶሙ ።
ወትነሥእ ብሩረ ዘአብኡ ቍርባኒሆሙ ውሉደ እስራኤል ወትሁቦ ለምግባረ ደብተራ ዘመርጡር ።
ወይኩኖሙ ለውሉደ እስራኤል ተዝካረ በቅድመ እግዚአብሔር ቤዛ ነፍሶሙ ።
ግበር መቅለደ ዘብርት ወመንበሩኒ ዘብርት በዘ ይትኀፀቡ ወታነብሮ ማእከለ ደብተራ ዘመርጡር ወማእከለ ምሥዋዕ ወትሰውጥ ውስቴቱ ማየ ።
ወይትኀፀብ ቦቱ አሮን ወደቂቁ እምውስቴቱ እደዊሆሙ ወእገሪሆሙ ።
ሶበ ይበውኡ ደብተራ ዘመርጡር ይትኀፀቡ በማይ ከመ ኢይሙቱ ሶበ ይበውኡ ቤተ መቅደስ ከመ ይሡዑ ሶበ ያዐርጉ ምሥዋዐ ለእግዚአብሔር ።
ይትኀፀቡ እደዊሆሙ ወእገሪሆሙ ከመ ኢይሙቱ ወይኩኖሙ ሕገ ዘለዓለም ሎሙ ወለዘመዶሙ እምድኅሬሁ ።
ወአንተኒ ንሣእ አፈዋተ ጽጌ ።
ዘከርቤ ቅድወ ኀምስተ ምእተ ሰቅሎን ወቅናሞሙ ቅድወ በመንፈቀ ቀዳሚ ክልኤቱ ምእት ወሐምሳ ወቀጺመተ ቅድወ ክልኤቱ ምእት ወሐምሳ ።
ወአበሚ ሐምስቱ ምእት በሰቅሎስ ቅዱስ ወቅብኡ እምዘይት ።
ወግበሮ ቅብአ ቅዱሰ ጽዒጠ ዘጸዓጢ ።
ወትቀብኦ እምኔሁ ለደብተራ መርጡር ወለታቦተ መርጡር ።
ወለኵሉ ንዋዩ ወተቅዋመ ማኅቶቱ ወለኵሉ ንዋዩ ወቤተ ምሥዋዕ ።
ወኀበ ይሠውዑ ወኵሎ ንዋዮ ወማእዶ ወኵሉ ንዋዮ ወመቅለደ ምስለ መንበሩ ።
ወትቄድሶሙ ወይኩኑ ቅዱሰ ቅዱሳን ወዘኪያሆን ለከፈ ለይትቀደስ ።
ወለአሮን ወለደቂቁ ቅብኦሙ ወቀድሶሙ ከመ ይሡዑ ሊተ ።
ወበሎሙ ለውሉደ እስራኤል ቅብእ ዘይትቀብኡ ቅዱሰ ለይኩን ማእከሌክሙ ዝቅብእ በትውልድክሙ ።
ወባዕድ ሰብእ ኢይትቀብኦ ወዝጽዒጥ ባዕድ ጸዓጢ ኢይግበሮ ወለክሙሂ ኢተግበሩ ዘከማሁ እስመ ቅዱስ ዝቅብእ ወቅዱሰ ለይኩን በኀቤክሙ ።
እመ ትገብርዎ ወዘወሀበ እምኔሁ ለባዕድ ዘመድ ለይሠሮ እምውስተ ሕዝቡ ።
ወይቤሎ እግዚአብሔር ለሙሴ ንሣእ ለከ አፈዋተ ማየ ልብን ።
ወቀንአተ ቅድወ ወስኂነ ዘያንጸበርቅ ወኵሉ ዕሩየ ለይኩን ድልወቱ ።
ወይግበርዎ ዕጣነ ኬንያሁ ግብረተ ዕጣን ቅድው ግብረተ ንጹሐ ቅዱሰ ግበር ።
ወተሐርጽ እምኔሁ ድቂቀ ።
ወታነብር ቅድመ ደብተራ ዘመርጡርበዘ ቦቱ እትኤመር ለከ እምህየ ወቅዱሰ ቅዱሳን ይኩንክሙ ዝዕጣን ።
ወበዝ ግብረት ኢትግበሩ አርአያ ዝዕጣን ሕሩመ ይኩንክሙ ወቅዱሰ ለእግዚአብሔር ።
ወዘአግበረ እምኔሁ ከመ ያጼንዎ ለይማስን እምውስተ ሕዝቡ ።
ወሀሎ ሙሴ ይርዒ አባግዐ ዮቶር ሐሙሁ ማርየ ምድያም ወወሰደ አባግዒሁ ሐቅለ ወበጽሐ ውስተ ኮሬብ ደብረ እግዚአብሔር ።
ወአስተርአዮ ለሙሴ መልአከ እግዚአብሔር በነደ እሳት እምዕፀት ወርእየ ሙሴ ከመ እምዕፀት ይነድድ እሳት ወዕፀታ ኢትውዒ ።
ወይቤ ሙሴ እብጻሕ እርአይ ዘራእየ ዐቢየ እፎ ከመ ኢትውዒ ዛዕፀት ።
ወሶበ ርእየ እግዚእ ከመ መጽአ ይርአይ ጸውዖ እግዚእ እምዕፀት ወይቤሎ ሙሴ ሙሴ ወይቤ ምንትኑ ውእቱ ።
ወይቤሎ ኢትቅረብ ዝየ ፍታኅ አሣእኒከ እምእገሪከ እስመ መካን እንተ አንተ ትቀውም ምድር ቅድስት ይእቲ ።
ወይቤሎ አነ ውእቱ አምላከ አቡከ አምላከ አብርሃም ወአምላከ ይስሐቅ ወአምላከ ያዕቆብ ወሜጠ ሙሴ ገጾ እስመ ፈርሀ ነጽሮ ቅድመ እግዚአብሔር ።
ወይቤሎ እግዚእ ለሙሴ ርእየ ርኢኩ ሥቃዮሙ ለሕዝብየ እለ ውስተ ግብጽ ወአውያቶሙ ሰማዕኩ እምነዳእተ ገባር ወአእመርኩ ጻዕሮሙ ።
ወወረድኩ ከመ አድኅኖሙ እምእደ ግብጽ ወእስዶሙ ውስተ ምድር ሠናይት ወብዝኅት ወአወፅኦሙ እምይእቲ ምድር ውስተ ምድር እንተ ትውኅዝ ሐሊበ ወመዓረ ።
ውስተ መካኖሙ ለከናኔዎን ወለኬጤዎን ወለአሞሬዎን ወለፌሬዜዎን ወለኤዌዎን ወለጌርጌሴዎን ወለኢያቡሴዎን ።
ወይእዜኒ ናሁ ገዓሮሙ ለደቂቀ እስራኤል በጽሐ ኀቤየ ወርኢኩ አነ ሥቃዮሙ ዘይሣቅይዎሙ ግብጽ ።
ወይእዜኒ ነዓ እፈኑከ ኀበ ፈርዖን ንጉሠ ግብጽ ወታወጽእ ሕዝብየ ደቂቀ እስራኤል እምድረ ግብጽ ።
ወይቤሎ ሙሴ ለእግዚአብሔር መኑ አነ ከመ እሑር ኀበ ፈርዖን ንጉሠ ግብጽ ወከመ አውጽኦሙ ለደቂቀ እስራኤል እምድረ ግብጽ ።
ወይቤሎ እግዚእ እስመ አነ ሀለውኩ ምስሌከ ወዝንቱ ተአምር ለከ ከመ አነ እፌንወከ ሶበ አውጻእካሆሙ ለሕዝብየ እምብሔረ ግብጽ ወትፀመድዎ ለእግዚአብሔር በዝ ደብር ።
ወይቤሎ ሙሴ ለእግዚአብሔር ወናሁ አነ አሐውር ኀበ ደቂቀ እስራኤል ወእብሎሙ አምላከ አበዊክሙ ፈነወኒ ኀቤክሙ ወይስእሉኒ ስሞሂ ምንተ እብሎሙ ።
ወይቤሎ እግዚአብሔር አነ ውእቱ ዘሀሎ ወይቤሎ ከመዝ ትብሎሙ ለደቂቀ እስራኤል ዘሀሎ ፈነወኒ ኀቤክሙ ።
ወዓዲ ይቤሎ እግዚአብሔር ለሙሴ ከመዝ ትብሎሙ ለደቂቀ እስራኤል ።
እግዚአብሔር አምላከ አበዊክሙ ፈነወኒ ኀቤክሙ ዝውእቱ ስምየ ዘለዓለም ወዝክርየ ለትውልደ ትውልድ ።
ወመጺአከ አአስተጋብእ ርሥአኒክሙ ለደቂቀ እስራኤል ወትብሎሙ እግዚአብሔር አምላከ አበዊክሙ አስተርአየኒ አምላከ አብርሃም ወአምላከ ይስሐቅ ወአምላከ ያዕቆብ ።
እንዘ ይብል ኀውጾ ኀወጽኩክሙ በእንተ ኵሉ እንተ በጽሐተክሙ በብሔረ ግብጽ ።
እምሥቃየ ግብጽ ወአዐርገክሙ ውስተ ምድረ ከናኔዎን ወኬጤዎን ወኤዌዎን ወአሞሬዎን ወፌሬዜዎን ወጌርጌሴዎን ወኢያቡሴዎን ።
ወእቤ እንሣእክሙ ውስተ ምድር እንተ ትውኅዝ ሐሊበ ወመዓረ ።
ወይሰምዑ ቃለከ ወትበውእ አንተ ወአእሩገ እስራኤል ኀበ ንጉሠ ግብጽ ወትብሎ እግዚአብሔር አምላከ ዕብራዊያን ጸውዐነ ።
ወንሑር እንከ ምሕዋረ ሠሉስ ዕለት ውስተ ሐቅል ከመ ንሡዕ ለእግዚእ አምላክነ ።
ወአነ አአምር ከመ ኢያበውሐክሙ ፈርዖን ንጉሠ ግብጽ ትፃኡ እንበለ በእድ ጽንዕት ።
ወእሰፍሕ እዴየ ወእቀትሎሙ ለግብጽ በኵሉ መድምምየ ዘእገብር ቦሙ ወእምድኅረዝ ይፌንወክሙ ።
ወእሁቦ ሞገሰ ለዝ ሕዝብ ቅድሜሆሙ ለግብጽ ወአመ ተሐውሩ ኢትወፅኡ ዕራቃኒክሙ ።
አላ ታስተውሕስ ብእሲት እምጎራ ወእምኅደርታ ንዋየ ብሩር ወወርቅ ወልብስ ።
ዲበ ደቂቅክሙ ወዲበ አዋልዲክሙ ወተሐበልይዎሙ ለግብጽ ።
ወእምድኅረዝ ቦኡ ሙሴ ወአሮን ኀበ ፈርዖን ወይቤልዎ ለፈርዖን ከመዝ ይቤ እግዚእ አምላከ እስራኤል ፈኑ ሕዝብየ ከመ ይግበሩ በዓልየ በሐቅል ።
ወይቤ ፈርዖን መኑ ውእቱ ዘእሰምዖ ቃሎ ከመ እፈንዎሙ ለደቂቀ እስራኤል ኢያአምሮሂ ለእግዚእ ወለእስራኤልሂ ኢይፌንዎ ።
ወይቤልዎ አምላከ ዕብራዊያን ጸውዐነ ንሑር እንከ ምሕዋረ ሠሉስ ዕለት ውስተ ሐቅል ከመ ንሡዕ ለእግዚእ ለአምላክነ ከመ ኢይርከበነ ሞት ወቀትል ።
ወይቤሎሙ ንጉሠ ግብጽ ለምንት ለክሙ ሙሴ ወአሮን ትገፈትእዎ ለዝንቱ ሕዝብ እምግብሩ ሑሩ ውስተ ግብርክሙ ።
ወይቤሎሙ ፈርዖን ናሁ ይእዜ ብዙኅ ወምሉእ አሕዛበ ምድር ቦሁ ዘናዐርፎሙ እምግብሮሙ ።
ወአዘዘ ፈርዖን ለነዳእተ ገባር ዘሕዝብ ወለጸሐፍት ወይቤሎሙ ።
እምይእዜ እንከ ኢተሀብዎሙ ዳግመ ሐሠረ ለሕዝብ ለገቢረ ግንፋል በከመ መዋዕለ ትካት ለሊሆሙ ይሑሩ ወያስተጋብኡ ሐሠረ ።
ወአምጣነ ጥብዖቶሙ ዘይገብሩ ግንፋለ ከማሁ ይግበሩ ኵሎ ዕለተ ወአልቦ ዘታኅጽጽዎሙ ወኢምንተኒ ዓዲ እመ ኢወሰክምዎሙ እስመ ፅሩዓን ጸርኁ ወይቤሉ ንሑር ወንሠውዕ ለእግዚእ አምላክነ ።
አክብዱ ግብሮሙ ለዝንቱ ሰብእ ወዘንተ ይሔልዩ ወኢይሔልዩ ነገረ ዘኢይበቍዕ ።
ወአጐጕእዎሙ ነዳእተ ሕዝብ ወጸሐፍት ወይቤልዎሙ ለሕዝብ ከመዝ ይቤ ፈርዖን ኢንሁበክሙ እንከ ኀሠረ ።
ለሊክሙ ሑሩ ወአስተጋብኡ ለክሙ ኀሠረ በኀበ ረከብክሙ ወአልቦ ዘያሐጸክሙ እምጥብዖትክሙ ወኢምንተ ።
ወተዘርወ ሕዝብ ውስተ ኵሉ ምድረ ግብጽ ከመ የአልዱ ሎሙ ብርዐ ለሐሠር ።
ወዝኩሰ ነዳእቶሙ ያጔጕእዎሙ ወይብልዎሙ ፈጽሙ ግብረክሙ ዘለለ ዕለትክሙ በከመ አመ ንሁበክሙ ኀሠረ ።
ወይትቀሠፉ ጸሐፍተ ነገዶሙ ለደቂቀ እስራኤል እለ ተሠይሙ ዲቤሆሙ በኀበ ዐበይተ ፈርዖን ወይቤልዎሙ ለምንት ኢትፌጽሙ ጥብዖተክሙ ግንፋለ በከመ ትካት ዮምኒ ።
ወቦኡ ጸሐፍቶሙ ለደቂቀ እስራኤል ወአውየዉ ኀበ ፈርዖን ወይቤሉ ለምንት ከመዝ ትሬስዮሙ ለአግብርቲከ ።
ኀሥረ ኢይሁብዎሙ ለአግብርቲከ ወይቤልዎሙ ግበሩ ግንፋለ ወናሁ አግብርቲከ ይትቀሠፉ ወይትገፋዕ ሕዝብከ ።
ወይቤሎሙ ዕሩፋን አንትሙ ወፅሩዓን ወበእንተ ዝንቱ ትብሉ ንሑር ወንሡዕ ለአምላክነ ።
ይእዜሂ ሑሩ ወግበሩ ሐሠረሰ ኢይሁቡክሙ ወጥብዖተሰ ግንፋልክሙ ታግብኡ ።
ወርእዩ ጸሐፍቶሙ ለደቂቀ እስራኤል ከመ በእከት ሀለዉ ወይቤሉ እምጥብዖትነሂ ዘለለ ዕለትነ ኢየኀጸነ ግንፋል ።
ወተራከብዎሙ ለሙሴ ወለአሮን እንዘ ይመጽኡ ፀአቶሙ እምኀበ ፈርዖን ።
ወይቤልዎሙ ይርአይ እግዚአብሔር ለነ ወይፍታሕ ከመ ገበርክምዎ ለፄናነ ሠቆራረ በቅድመ ፈርዖን ወበቅድመ ዐበይቱ ከመ ትመጥውዎ ሰይፈ ውስተ እዴሁ በዘ ይቀትለነ ።
ወገብአ ሙሴ ኀበ እግዚእ ወይቤ እግዚኦ ለምንት አሕሠምከ በዝ ሕዝብ ወለምንት ፈኖከኒ ።
እምአመ ሖርኩ ኀበ ፈርዖን እንግሮ በቃልከ አሕሠመ በሕዝብከ ወኢያድኀንካሁ ለዝ ሕዝብ ።
ወይቤሎ እግዚአብሔር ለሙሴ ባእ ኀበ ፈርዖን ወበሎ ከመዝ ይቤ እግዚአብሔር አምላከ ዕብራዊያን ፈኑ ሕዝብየ ከመ ይፀመዱኒ ።
ወእመ አበይከ ፈንዎተ ሕዝብየ ወዓዲ አጽናዕኮሙ ናሁ እደ እግዚአብሔር ትከውን ።
ዲበ እንስሳከ ወዲበ ሐቅልከ ወዲበ አፍራስ ወዲበ አእዱግ ወዲበ አግማል ወዲበ አልህምት ወዲበ አባግዕ ሞት ዐቢይ ጥቀ ።
ወእሴባሕ አነ ማእከለ እንስሳ ግብጽ ወማእከለ እንስሳ እስራኤል ወኢይመውት እምኵሉ ዘደቂቀ እስራኤል ወኢምንት ።
ወወሀቦ እግዚአብሔር ዕድሜ ወይቤ ጌሠመ ይገብር እግዚአብሔር ዘነገረ ዲበ ምድር ።
ወገብረ እግዚአብሔር ዘነገረ በሳኒታ ወሞተ ኵሉ እንስሳ ግብጽ ወእምእንስሳ ደቂቀ እስራኤልሰ ኢሞተ ወኢአሐዱ ።
ወሶበ ርእየ ፈርዖን ከመ ኢሞተ እምእንስሳ ደቂቀ እስራኤል ወኢአሐዱ ከብደ ልቡ ለፈርዖን ወኢፈነዎ ለሕዝብ ።
ወይቤሎሙ እግዚአብሔር ለሙሴ ወለአሮን ንሥኡ ለክሙ ምልአ እደዊክሙ ሐመደ እቶን ወይዝርዎ ሙሴ ውስተ ሰማይ በቅድመ ፈርዖን ወበቅድመ ዐበይቱ ።
ወይከውን ቆባር ውስተ ኵሉ ምድረ ግብጽ ወኩን ዲበ ሰብእ ወዲበ እንስሳ አጽልዕት ዘይፈልሕ ዲበ እጓለ እመሕይው ወዲበ ዘአርባዕቱ እግሩ በኵሉ ምድረ ግብጽ ።
ወነሥኡ ሐመደ እቶን በቅድመ ፈርዖን ወዘረዎ ሙሴ ውስተ ሰማይ ወኮነ አጽልዕተ ዘይፈልሕ ዲበ ሰብእ ወዲበ እንስሳ ።
ወስእኑ ሰብአ ሥራይ ቀዊመ ቅድመ ሙሴ በእንተ ጸልዕ እስመ አኀዘቶሙ ጸልዕ ለመሠርያን ወለኵሉ ምድረ ግብጽ ።
ወአጽንዐ እግዚአብሔር ልቦ ለፈርዖን ወኢሰምዖሙ በከመ አዘዞ እግዚአብሔር ለሙሴ ።
ወይቤሎ እግዚአብሔር ለሙሴ ጊሥ በጽባሕ ወቁም ቅድሜሁ ለፈርዖን ወበሎ ከመዝ ይቤ እግዚአብሔር አምላከ ዕብራዊያን ፈኑ ሕዝብየ ከመ ይፀመዱኒ ።
እስመ ይእዜ በዝ ጊዜ አነ እፌኑ ኵሎ መዐትየ ውስተ ልብከ ወለዐበይትከ ወለሕዝብከ ከመ ታእምር ከመ አልቦቱ ከማየ ውስተ ኵሉ ምድር ።
ወይእዜ እፌኑ እዴየ ወእዘብጠከ ወለሕዝብከሂ ወእቀትለክሙ ወትትቀጠቀጥ እምድር ።
ወበእንተዝ ዐቀብኩከ ከመ አርኢ ብከ ጽንዕየ ወከመ ይትየዳዕ ስምየ ውስተ ኵሉ ምደር ።
ወዓዲከ አንተሰ ታጸንዕ ሕዝብየ ወኢትፌንዎሙ ።
ናሁ አነ አዘንም ጌሠመ ዘጊዜ በረደ ብዙኀ ጥቀ ዘኢኮነ ከማሁ እምአመ ተፈጥረ ብሔረ ግብጽ እስከ ዛቲ ዕለት ።
ወይእዜኒ አፍጥን አስተጋብእ እንስሳከ ወኵሉ ዘብከ ውስተ ሐቅል እስመ ኵሉ ሰብእ ወእንስሳ ዘተረክበ ውስተ ሐቅል ወኢቦአ ቤተ ይወድቅ ዲቤሁ በረድ ወይመውት ።
ወዘፈርሀ ቃለ እግዚአብሔር እምዐበይተ ፈርዖን አስተጋብአ እንስሳሁ ውስተ አብያት ።
ወዘኢሐለየሰ በልቡ ቃለ እግዚአብሔር ኀደገ እንስሳሁ ውስተ ገዳም ።
ወይቤሎ እግዚአብሔር ለሙሴ ስፋሕ እዴከ ውስተ ሰማይ ወይኩን በረድ ዲበ ኵሉ ምድረ ግብጽ ዲበ ሰብእ ወዲበ እንስሳ ወዲበ ኵሉ ሣዕር ዘውስተ ምድር ።
ወሰፍሐ እዴሁ ሙሴ ውስተ ሰማይ ወወሀበ እግዚአብሔር ቃለ ወበረደ ወሮጸት እሳት ዲበ ምድር ወአዝነመ እግዚአብሔር በረደ ዲበ ኵሉ ምድረ ግብጽ ።
ወእሳቱ ይነድድ ውስተ በረዱ ወበረድሰ ብዙኅ ጥቀ ወዕዙዝ ዘኢኮነ ከማሁ እምአመ ተፈጥረ አሕዛብ ውስተ ብሔረ ግብጽ ።
ወቀተለ በረድ በኵሉ ምድረ ግብጽ እምሰብእ እስከ እንስሳ ወኵሎ ሣዕረ ዘውስተ ገዳም አማሰነ በረድ ወኵሎ ዕፀወ ዘውስተ ሐቅል ቀጥቀጠ ።
ዘእንበለ ምድረ ጌሤም ኀበ ሀለዉ ደቂቀ እስራኤል ኢወረደ በረድ ።
ወለአከ ፈርዖን ወጸውዖሙ ለሙሴ ወለአሮን ወይቤሎሙ አበስኩ ይእዜሂ እግዚአብሔር ጻድቅ ወአንሰ ወሕዝብየ ረሲዓን ።
ጸልዩ እነከሰ ኀበ እግዚአብሔር ወይህዳእ እንከ ወኢይኩን ቃለ እግዚአብሔር በረድሂ ወእሳትሂ ወእፌንወክሙ ወኢያነብረክሙ ዳግመ ።
ወይቤሎ ሙሴ ለፈርዖን ሶበ ወፃእኩ እምሀገር አሌዕል እደዊየ ኀበ እግዚአብሔር ወየሀድእ ቃል ወበረድኒ ወዝናምኒ አልቦ እንከ ከመ ታእምር ከመ ለእግዚአብሔር ይእቲ ምድር ።
ወአንተሰ ወዐበይትከ አአምር እምአመ ኮንክሙ ኢፈራህክምዎ ለእግዚአብሔር ።
ትለቤ ወስገም ትማስን ወስገምሰ እንበለ ይስበል ተዘብጠ ወትለቤ በዘ አውጽአ ዘርአ ።
ወስርናይ ወዐተር ኢተዘብጠ እስመ ብሱል ውእቱ ።
ወወፅአ ሙሴ እምኀበ ፈርዖን አፍአ እምሀገር ወአልዐለ እደዊሁ ኀበ እግዚአብሔር ወሀድአ ቃል ወበረድ ወዝናምሂ ኢነፍነፈ እንከ ዲበ ምድር ።
ወሶበ ርእየ ፈርዖን ከመ ሀድአ ዝናም ወበረድ ወቃል ወሰከ አብሶ ወአክበደ ልቦ ወለዐበይቱሂ ።
ወጸንዐ ልቡ ለፈርዖን ወኢፈነዎሙ ለደቂቀ እስራኤል በከመ ነገሮ እግዚአብሔር ለሙሴ ።
ወይቤሎ እግዚአብሔር ለሙሴ ባእ ኀበ ፈርዖን እስመ አነ አክበድኩ ልቦ ወለዐበይቱሂ ከመ ዕሩየ ይምጻእ ተአምርየ ላዕሌሆሙ ።
ከመ አነ ውእቱ እግዚአብሔር ።
ወከመ ትንግሩ ለደቂቅክሙ ወለደቂቀ ደቂቅክሙ ኵሎ ዘተሳለቁ በግብጽ ወተአምርየ ዘገበርኩ ቦሙ ወታእምሩ ።
ወቦኡ ሙሴ ወአሮን ቅድመ ፈርዖን ወይቤልዎ ከመዝ ይቤ እግዚአብሔር አምላከ ዕብራዊያን እስከ ምንትኑ ተአቢ ኀፊሮትየ ወኢትፌኑ ሕዝብየ ከመ ይፀመዱኒ ።
ወእመ አበይከ ፈንዎተ ሕዝብየ ናሁ አነ አመጽእ ጌሠመ ዘጊዜ አንበጣ ብዙኀ ዲበ ኵሉ አድባሪከ ።
ወይከድን ገጻ ለምድር ወኢትክል ርእዮታ ለምድር ወይበልዕ ኵሎ ተረፈ ዘተረፈ ውስተ ምድር ዘአትረፈ በረድ ወይበልዕ ኵሎ ዕፀ ዘአብቈልክሙ ውስተ ምድር ።
ወይመልእ አብያቲከ ወዘዐበይትከ ወኵሉ አብያተ ዘውስተ ምድረ ግብጽ ።
ዘእምአመ ኮኑ ኢርእዩ አበዊከ ወኢእለ ቅድመ አማሑቶሙ እምአመ ተፈጥሩ ውስተ ምድር እስከ ዛዕለት ወተግሕሡ ወወፅኡ እምኀበ ፈርዖን ።
ወይቤልዎ ዐበይቱ ለፈርዖን እስከ ማእዜ ትከውን ዲቤነ ዛቲ ዕፅብት ፈኑ ሰብአ ከመ ይፀመድዎ ለእግዚአብሔር አምላኮሙ አው ታእምርኑ ትፈቅድ ከመ ተሐጕለት ግብጽ ።
ወጸውዕዎሙ ለሙሴ ወለአሮን ኀበ ፈርዖን ወይቤሎሙ ፈርዖን ለሙሴ ወለአሮን ሑሩ ወተፀመዱ ለእግዚአብሔር አምላክክሙ ወባሕቱ መኑ ወመኑ አንትሙ እለ ተሐውሩ ።
ወይቤሎ ሙሴ ምስለ ወራዙቲነ ወአእሩጊነ ነሐውር ወምስለ ደቂቅነ ወአዋልዲነ ወአባግዒነ ወአልህምቲነ እስመ በዓለ እግዚአብሔር ውእቱ ዘአምላክነ ።
ወይቤሎሙ ፈርዖን ለሙሴ ወለአሮን ይኩን ከመዝ እግዚአብሔር ምስሌክሙ ናሁ ኪያክሙሰ እፌንወክሙ ወንዋይክሙሂ አእምሩኬ ከመ እኪተ ትሔልዩ ።
ከመዝኑ የሐውር ሰብእ ይፀመዶ ለእግዚአብሔር ምንተ እንከ ተኀሡ ወአውፅእዎሙ አፍአ ለሙሴ ወለአሮን እምገጸ ፈርዖን ።
ወይቤሎ እግዚአብሔር ለሙሴ ስፋሕ እዴከ ዲበ ምድረ ግብጽ ወይዕረግ አንበጣ ዲበ ምድር ወይብላዕ ኵሎ ሣዕረ ምድር ወኵሎ ፍሬ ዕፅ ዘአትረፈ በረድ ።
ወአልዐለ ሙሴ በትሮ ውስተ ሰማይ ወአምጽአ እግዚአብሔር ነፋሰ አዜብ ላዕለ ምድር ኵልሄ ይእተ ዕለተ ወኵሎ ሌሊተ እስከ ጸብሐ ወዝኩ ነፋሰ አዜብ ነሥኦ ለአንበጣ ።
ወወሰዶ ዲበ ኵሉ ምድረ ግብጽ ወነበረ ዲበ ኵሉ አድባረ ግብጽ ብዙኅ ጥቀ ወዕዙዝ ዘእምቅድሜሁ ።
ኢኮነ ከማሁ አንበጣ ወእምድኅሬሁ አልቦቱ ከማሁ ።
ወከደነ ገጸ ምድር ወማሰነት ምድር ።
ወበልዐ ኵሎ ሣዕረ ምድር ወኵሎ ፍሬ ዕፅ ዘተርፈ እምበረድ ወኢተርፈ ኀመልማል ውስተ ዕፀው ወኢአሐቲ ወኢውስተ ኵሉ ሣዕረ ሐቅል በኵሉ ምድረ ግብጽ ።
ወጐጕአ ፈርዖን ጸውዖቶሙ ለሙሴ ወለአሮን ወይቤሎሙ አበስኩ ቅድመ እግዚአብሔር አምላክክሙ ወዲቤክሙ ።
ተቀበሉ እንተ ይእዜኒ ዓዲ ዐበሳየ ወጸልዩ ኀበ እግዚአብሔር አምላክክሙ ወይሰስል እምኔየ ዝሞት ።
ወወፅአ ሙሴ እምኀበ ፈርዖን ወጸለየ ኀበ እግዚአብሔር ።
ወሜጠ እግዚአብሔር ነፋሰ እምባሕር ዐቢየ ወነሥኦ ለአንበጣ ወወሰዶ ውስተ ባሕረ ኤርትራ ወኢተርፈ ወኢአሐዱ አንበጣ ውስተ ኵሉ ምድረ ግብጽ ።
ወአጽንዐ እግዚአብሔር ልቦ ለፈርዖን ወኢፈነዎሙ ለደቂቀ እስራኤል ።
ወይቤሎ እግዚአብሔር ለሙሴ ስፋሕ እዴከ ውስተ ሰማይ ወይኩን ጽልመት ውስተ ምድረ ግብጽ ጽልመት ዘያመረስስ ።
ወሰፍሐ እዴሁ ሙሴ ውስተ ሰማይ ወኮነ ጽልመት ወቆባር ዲበ ኵሉ ምድረ ግብጽ ሠሉሰ ዕለተ ።
ወኢርእየ አሐዱ ካልኦ ወአልቦ ዘተንሥአ እምስካቡ ሠሉሰ ዕለተ ወለኵሉ ደቂቀ እስራኤልሰ በርሀ በኵሉ ኀበ ሀለዉ ።
ወጸውዖሙ ፈርዖን ለሙሴ ወለአሮን ወይቤሎሙ ሑሩ ወተፀመዱ ለእግዚአብሔር አምላክክሙ እንበለ አባግዒክሙ ወአልህምቲክሙ ዘተኀድጉ ወንዋይክሙሰ ትነሥኡ ምስሌክሙ ።
ወይቤሎ ሙሴ ለፈርዖን አልቦ አንተ ዓዲ ትሁበነ ለመሥዋዕት ዘንገብር ለእግዚአብሔር አምላክነ ።
ወእንስሳነሂ ይወፅእ ምስሌነ ወኢነኅድግ ወኢምንተ እስመ እምኔሁ ንነሥእ ለመሥዋዕተ እግዚአብሔር አምላክነ ።
ወንሕነሰ ኢናአምር ምንት ተፅማዱ ለእግዚአብሔር አምላክነ እስከ ንበጽሖ ህየ ።
ወአጽንዐ እግዚአብሔር ልቦ ለፈርዖን ወአበየ ፈንዎቶሙ ለደቂቀ እስራኤል ።
ወይቤሎ ፈርዖን ለሙሴ ሑር እምኀቤየ ወዑቅ ርእሰከ ዳግመ እንከ እመ ርኢከ ገጽየ ወእምከመ ርኢኩከ ዳግመ ትመውት ።
ወይቤሎ ሙሴ ኦሆ ኢያስተርእየከ እንከ ውስተ ገጽከ ።
ንሥኦ ለአሮን ወለደቂቁ ወአልባሲሆሙኒ ወቅብአ ዘይትቀብኡ ወላህመ ዘበእንተ ኀጢአት ወክልኤተ አባግዐ ወመስፈርተ ናእት ።
ወአስተራክብ ኵሎ ተዓይነ ኀበ ኆኅተ ደብተራ ዘመርጡል ።
ወገብረ ሙሴ በከመ አዘዞ እግዚአብሔር ወአስተራከበ ተዓይነ ኀበ ኆኅተ ደብተራ ዘመርጡል ።
ወይቤሎሙ ሙሴ ለተዓይን ዝንቱ ውእቱ ቃል ዘአዘዞ እግዚአብሔር ትግበሩ ።
ወነሥኦሙ ሙሴ ለአሮን ወለደቂቁ ወኀፀቦሙ በማይ ።
ወአልበሶ አልባሰ ወአቅነቶ ቅናተ ወአልበሶ ልብሰ ህጶዲጤ ወወደየ ላዕሌሁ ልብሰ መትከፍት ወአቅነቶ መልዕልተ ግብረታ ለልብሰ መትከፍት ወአሠራ ቦቱ ።
ወወደየ ላዕሌሁ ልብሰ ሎግዮን ወወደየ ዲበ ሎግዮን ዘተአምር ወዘጽድቅ ።
ወወደየ አክሊለ ዲበ ርእሱ ወወደየ ውስተ ውእቱ አክሊል መንገለ ገጹ ቈጽለ ወርቅ ቅዱስ ዘቅድሳት በከመ አዘዞ እግዚአብሔር ለሙሴ ።
ወነሥአ ሙሴ እምውስተ ቅብእ ዘይቀብኡ ።
ወነዝኀ እምኔሁ ውስተ ምሥዋዕ ስብዕ ወቀብኦ ለምሥዋዕ ወቀደሶ ወኵሎ ንዋዮ ወማዕከከኒ ወመንበሮ ወቀደሳ ወቀብአ ለደብተራ ወቀደሳ ወለኵሉ ንዋያ ።
ወከዐወ ሙሴ እምነ ቅብእ ዘይትቀብኡ ላዕለ ርእሰ አሮን ወቀብኦ ወቀደሶ ።
ወአምጽኦሙ ሙሴ ለደቂቀ አሮን ወአልበሶሙ አልባሰ ወአቅነቶሙ ቅናታተ ወወደየ ላዕሌሆሙ ቂዳርሰ በከመ አዘዞ እግዚአብሔር ለሙሴ ።
ወአምጽአ ላህመ ዘበእንተ ኀጢአት ወወደዩ አሮን ወደቂቁ እደዊሆሙ ላዕለ ርእሱ ለውእቱ ላህም ዘበእንተ ኀጢአት ።
ወጠብሕዎ ወነሥአ ሙሴ እምውስተ ደሙ ወወደየ ውስተ አቅርንተ ምሥዋዕ ውስተ ዐውዱ በአጽባዕቱ ወአንጽሐ ለምሥዋዕ ።
ወከዐወ ደሞ ኀበ መንበረ ምሥዋዕ ወቀደሰ ከመ ያስተስሪ ቦቱ ።
ወነሥአ ሙሴ ሥብሐ ዘውስተ ንዋየ ውስጡ ወከብዶ እንተ ትንእስ ወክልኤሆን ኵለያቲሁ ወሥብሐ ዘላዕሌሆን ወወደዮ ሙሴ ውስተ ምሥዋዕ ።
ወላህመኒ ወማእሶኒ ወሥጋሁኒ ወካዕሴሁኒ ወአውዐዮ በእሳት አፍአ እምትዕይንት በከመ አዘዞ እግዚአብሔር ለሙሴ ።
ወአምጽአ ሙሴ በግዐ ዘመሥዋዕት ወወደዩ አሮን ወደቂቁ እደዊሆሙ ላዕለ ርእሱ ለውእቱ በግዕ ።
ወጠብሖ ሙሴ ለውእቱ በግዕ ወከዐወ ሙሴ ደሞ ውስተ ዐውደ ምሥዋዕ ።
ወመተሮ ለውእቱ በግዕ በበአባላቱ ወወደየ ሙሴ ርእሶ ወአባላቶ ወሥብሖ ።
ወከርሦ ወእገሪሁኒ ኀፀበ በማይ ወወደዮ ሙሴ ኵሎ በግዖ ውስተ ምሥዋዕ እስመ መሥዋዕት ውእቱ ዘመዐዛ ሠናይ ።
ወቍርባን ውእቱ ለእግዚአብሔር በከመ አዘዞ እግዚአብሔር ለሙሴ ።
ወአምጽአ ሙሴ በግዐ ካልአ በግዕ ዘፍጻሜ ወወደዩ አሮን ወደቂቁ እደዊሆሙ ላዕለ ርእሱ ለውእቱ በግዕ ።
ወጠብሕዎ ወነሥአ ሙሴ እምውስተ ደሙ ወወደየ ውስተ ከተማ እዝኑ ለአሮን እንተ የማን ወውስተ ከተማ አጻብዐ እዴሁ እንተ የማን ወውስተ ከተማ አጻብዐ እግሩ እንተ የማን ።
ወአምጽኦሙ ሙሴ ለደቂቀ አሮን ወወደየ ሙሴ እምውስተ ውእቱ ደም ውስተ ከተማ እዘኒሆሙ ዘየማን ወውስተ ከተማ አጻብዐ እደዊሆሙ ዘየማን ወውስተ ከተማ ።
አጻብዐ እገሪሆሙ ዘየማን ወከዐዎ ሙሴ ለውእቱ ደም ውስተ ዐውደ ምሥዋዕ ።
ወነሥአ ሙሴ ሥብሖ ወሐቌሁ ወሥብሐ ከርሡ ወከብዶ እንተ ትንእስ ወክልኤሆን ኵለያቲሁ ወሥብሐ ዘላዕሌሆን ወአገዳሁ ዘየማን ።
ወነሥአ እመስፈርት ዘፍጻሜ ዘሀሎ ቅድመ እግዚአብሔር ኅብስተ ናእት አሐተ ወኅብስተ ዘበቅብእ አሐተ ወጸሪቀተ አሐተ ወወደዮ ዲበ ሥብሕ ወዲበ አገዳ ዘየማን ።
ወአንበሮ ኵሎ ውስተ እደወ አሮን ወውስተ እደወ ደቂቁ ወአብእዎ መባአ ቅድመ እግዚአብሔር ።
ወነሥኦ ሙሴ እምውስተ እደዊሆሙ ወወደዮ ውስተ ምሥዋዕ ዲበ መሥዋዕተ ፍጻሜ ቍርባን ዘመዐዛ ሠናይ ውእቱ ለእግዚአብሔር ።
ወነሥአ ሙሴ ተላዐ ወመተረ ከመ ይደዮ ቅድመ እግዚአብሔር እምነ በግዕ ዘፍጻሜ ።
ወኮነ ክፍሉ ለሙሴ በከመ አዘዞ እግዚአብሔር ለሙሴ ።
ወነሥአ ሙሴ እምነ ቅብእ ዘይቀብኡ ወእምነ ደም ዘውስተ ምሥዋዕ ወነዝኀ ላዕለ አሮን ወላዕለ አልባሲሁ ወላዕለ ደቂቁ ወላዕለ አልባሰ ደቂቁ ምስሌሁ ።
ወቀደሶ ለአሮን ወለአልባሲሁ ወለደቂቁ ወለአልባሰ ደቂቁ ምስሌሁ ።
ወይቤሎሙ ሙሴ ለአሮን ወለደቂቁ አብስሉ ውእተ ሥጋ በዐጸደ ደብተራ ዘመርጡል በመካን ቅዱስ ወበህየ ብልዕዎ ።
ወኅብስተኒ ዘውስተ መስፈርት ዘፍጻሜ በከመ አዘዘኒ ወይቤለኒ አሮን ወደቂቁ ይብልዕዎ ።
ወዘተርፈ እምሥጋ ወእምኅብስት በእሳት አውዕይዎ ።
ወኢትወጽኡ እምኆኅተ ደብተራ ዘመርጡል ሰቡዐ ዕለተ እስከ ሶበ ትፌጽሙ ዕለተ ፍጻሜክሙ እስመ ሰቡዐ ዕለተ ይፌጽማ እደዊክሙ ።
በከመ ገብረ በይእቲ ዕለት እንተ አዘዘ እግዚአብሔር ከመ ይግበሩ በዘ ያስተሰርዩ ለክሙ ።
ወትነብሩ ውስተ ኆኅተ ደብተራ ዘመርጡል ሰቡዐ ዕለተ ሌሊተ ወመዓልተ ወዕቀቡ ትእዛዞ ለእግዚአብሔር ከመ ኢትሙቱ እስመ ከማሁ አዘዘኒ እግዚአብሔር ።
ወገብሩ አሮን ወደቂቁ ኵሎ ቃለ ዘአዘዞ እግዚአብሔር ለሙሴ ።
ወነሥኡ ደቂቀ አሮን ናዳብ ወአቢዩድ አሐዱ አሐዱ ማዕጠንቶ ወወደዩ ውስቴቶን እሳተ ።
ወወደዩ ውስቴቶን ዕጣነ ወአምጽኡ ቅድመ እግዚአብሔር እሳተ ዘእምባዕድ ዘኢአዘዞሙ እግዚአብሔር ።
ወወፅአት እሳት እምኀበ እግዚአብሔር ወበልዐቶሙ ወሞቱ በቅድመ እግዚአብሔር ።
ወይቤሎ ሙሴ ለአሮን ዝንቱ ውእቱ ዘይቤ እግዚአብሔር በእለ ይቀርቡኒ እትቄደስ ወበኵሉ ተዓይን እሴባሕ ወደንገፀ አሮን ።
ወጸውዖሙ ሙሴ ለሚሳዴ ወለኤሊሳፈን ደቂቀ ኦዚሔል ደቂቀ እኁሁ ለአበ አሮን ወይቤሎሙ ሑሩ ንሥኡ አኀዊክሙ እምቅድመ ቅዱሳን ወአውፅእዎሙ አፍአ እምትዕይንት ።
ወቦኡ ወአውፅእዎሙ በአልባሲሆሙ አፍአ እምትዕይንት በከመ ይቤሎሙ ሙሴ ።
ወይቤሎሙ ሙሴ ለአሮን ወለእልዓዛር ወለይታመር ደቂቁ ርእሰክሙ ኢትቅርፁ ወአልባሲክሙኒ ኢትሥጥጡ ከመ ኢትሙቱ ወኢይኩን መንሱት ላዕለ ኵሉ ተዓይን ።
አኀዊክሙሰ ኵሉ ቤተ እስራኤል ውእቱ ይብክይዎሙ ለእለ ውዕዩ እለ አውዐዮሙ እግዚአብሔር ።
ወእምኆኅተ ደብተራ ዘመርጡል ኢትፃኡ ከመ ኢትሙቱ እስመ ቅብእ ዘይቀብኡ ዘእግዚአብሔር ላዕሌክሙ ሀለወ ወገብሩ በከመ ይቤሎሙ ሙሴ ።
ወነበቦ እግዚአብሔር ለአሮን ወይቤሎ ።
ወይነ ወሜሰ ኢትስተዩ አንተ ወደቂቅከ ምስሌከ ሶበ ትበውኡ ውስተ ደብተራ ዘመርጡል አው ሶበ ትበውኡ ኀበ ምሥዋዕ ወኢትመውቱ ሕግ ዘለዓለም በመዋዕሊክሙ ውእቱ ዝንቱ ።
ዘቦቱ ይትፈለጥ ማእከለ ቅዱሳን ወማእከለ ርኩሳን ወማእከለ ንጹሓን ወማእከለ እለ ኢኮኑ ንጹሓነ ።
ወትሜህሮሙ ለደቂቀ እስራኤል ኵሎ ሕገ ዘነገሮሙ እግዚአብሔር በእደ ሙሴ ።
ወይቤሎሙ ሙሴ ለአሮን ወለእልዓዛር ወለይታማር ደቂቁ እለ ተርፉ ንሥኡ መሥዋዕተ ዘተርፈ እምቍርባኑ ለእግዚአብሔር ።
ወብልዑ ናእተ በኀበ ምሥዋዕ ቅዱስ ለቅዱሳን ውእቱ ።
እስመ ሕግከ ውእቱ ለከ ወሕጎሙ ውእቱ ለደቂቅከ እምነ መሥዋዕቱ ለእግዚአብሔር እስመ ከማሁ አዘዘኒ እግዚአብሔር ።
ወተላዐኒ ዘመባእ ወአገዳኒ ዘመበእ ትበልዑ በመካን ቅዱስ አንተ ወደቂቅከ ወቤትከ ምስሌከ ።
ሕግከ ውእቱ ለከ ወሕጎሙ ውእቱ ለደቂቅከ ዘተውህበ ለክሙ እምውስተ መሥዋዕተ መድኀኒት ዘደቂቀ እስራኤል ።
አገደ ዘመባእ ወተላዕ ዘይፈልጡ ውስተ መሥዋዕት ዘሥብሕ ያመጽእዎ ፈሊጦሙ ወይፈልጥዎ በቅድመ እግዚአብሔር ።
ወይኩንከ ለከ ወለደቂቅከ ምስሌከ ሕግ ዘለዓለም በከመ አዘዞ እግዚአብሔር ለሙሴ ።
ወኀሠሦ ሙሴ ለሐርጌ ዘበእንተ ኀጢአት ወሶበ የኀሥሥ በዘ ወድአ ውዕየ ወተምዕዐ ሙሴ ዲበ እልዓዛር ወይታመር ደቂቁ ለአሮን እለ ተርፉ ።
እስመ ቅዱስ ለቅዱሳን ውእቱ ወወሀበክሙ ዘንተ ትብልዑ ከመ ትኅድጉ ኀጢአተ ትዕይንት ወታስተስርዩ ሎሙ ቅድመ እግዚአብሔር ።
ወይቤሎሙ ለምንት ኢበላዕክሙ ዘበእንተ ኀጢአት በመካን ቅዱስ ።
እስመ ለዘኢቦአ ደሙ ውስተ ቅድሳት በቅድሜሁ በውስጥ ትበልዕዎ በመካን ቅዱስ በከመ ተአዘዝኩ ።
ወተናገሮ አሮን ለሙሴ ወይቤሎ ሶበ ዮም አመ ቀደሱ ዘበእንተ ኀጢአቶሙ ወመሥዋዕቶሙኒ ቅድመ እግዚአብሔር ዛቲ ረከበተኒ ።
ዮጊ ኢኮነ ሠናየ ቅድመ እግዚአብሔር ከመ እብላዕ ዘበእንተ ኀጢአት ።
ወሰምዐ ሙሴ ወአደሞ ።
በሎሙ ለአሮን ወለደቂቁ ከመ ይትዐቀቡ እምቅድሳቶሙ ለደቂቀ እስራኤል ወኢያርኵሱ ስምየ ቅዱሰ በኵሉ ዘይቄድሱ ሊተ አነ እግዚአብሔር ።
ዘእቤሎሙ በመዋዕሊክሙ ኵሉ ብእሲ ዘይበውእ ውስተ ቅድሳት ዘእምነ ኵሉ ዘርእክሙ ውስተ ኵሉ ዘይቄድሱ ደቂቀ እስራኤል ለእግዚአብሔር እንዘ ርኵሱ ላዕሌሁ ።
ለትሠሮ ይእቲ ነፍስ እምኔየ እስመ አነ እግዚአብሔር ።
ወለእመቦ ብእሴ እምዘርአ አሮን ዘለምጽ አው ዘይትከዐዎ ዘርኡ ኢይብላዕ እምውስተ ዘቅድሳት እስካ አመ ይነጽሕ ወዘገሰሰ እምኵሉ ርኵሰ ነፍስ ወእመኒ ብእሲ ዘወፅአ እምኔሁ ዘርኡ ።
አው ዘገሰሰ እምኵሉ ዘይትሐወስ ዘያረኵስ ዘርኩስ እምውስተ ኵሉ ርኵስ ።
ነፍስ እንተ ገሰሰቶ ርኵስት ይእቲ እስከ ሰርክ ወኢይብላዕ እምውስተ ዘቅድሳት ለእመ ኢተኀፅበ ሥጋሁ በማይ ።
ወእምከመ ዐረበት ፀሓይ ንጹሕ ውእቱ ወይእተ ጊዜ ይብላዕ እምውስተ ዘቅድሳት እስመ ሲሳዩ ውእቱ ።
ወምውተ ወብላዐ አርዌ ኢትብልዑ ከመ ኢትርኰሱ ቦቱ እስመ አነ እግዚአብሔር ።
ወዕቀቡ ትእዛዝየ ከመ ኢይኩንክሙ በእንቲአሁ ኀጢአተ ወከመ ኢትሙቱ በእንቲአሁ ወለእመ ኢረኵሱ ቦቱ አነ እግዚአብሔር ዘእቄድሶሙ ።
ወኵሉ ዘእምባዕድ ዘመድ ኢይብላዕ እምውስተ ዘቅድሳት ኀደርቱኒ ለካህን ወገባእቱ ኢይብላዕ እምውስተ ቅድሳት ።
ወለእመሰቦ ዘአጥረየ ካህን ነፍሰ ዘተሳየጠ በወርቁ ውእቱ ለይብላዕ እስመ ሲሳዩ ውእቱ ወልድኒ ዘቤቱ እሙንቱኒ ይብልዑ ሲሳዮሙ ውእቱ ።
ወወለተ ብእሲኒ ካህን ለእመ አውሰበት ብእሴ ዘእምነ ካልእ ዘመድ ኢትብላዕ ይእቲኒ እምውስተ ዓሥራት ዘቅድሳት ።
ወወለተ ካህን ለእመ ኮነት መበለተ ወኀደጋ ምታ ለትግባእ ውስተ ቤተ አቡሃ ከመ አመ ንስቲታ ወለትብላዕ እምሲሳየ አቡሃ ።
ወኵሉ ዘእምነ ባዕድ ዘመድ ኢይብላዕ እምኔሁ ።
ወለእመቦ ብእሲ ዘበልዐ እምውስተ ዘቅድሳት በኢያእምሮ ይዌስክ ኃምስተ እዴሁ ላዕሌሁ ወይሁቦ ለካህን ዘቅድሳት ።
ንግሮሙ ለአሮን ወለደቂቁ ወለኵሉ ተዓይነ ደቂቀ እስራኤል ወበሎሙ ብእሲ ብእሲ እምደቂቀ እስራኤል አው እምውስተ ግዩራን እለ ሀለዉ ውስተ እስራኤል ።
ዘአምጽአ ቍርባኖ በእንተ ኵሉ ዘበፅዑ አው በእንተ ኵሉ ዘሐለዩ ኵሎ ዘያመጽኡ ለእግዚአብሔር ።
እምውስተ ዘይኄይስ ይኩን ተባዕተ ንጹሐ እምውስተ መራዕይ ወእምውስተ አባግዕ ወእምውስተ አጣሊ ።
ኵሉ ዘቦቱ ነውረ ላዕሌሁ ኢያምጽእዎ ለእግዚአብሔር እስመ ኢይሰጠወክሙ ።
ወብእሲኒ ለእመቦ ዘአምጽአ መሥዋዕተ መድኀኒት ለእግዚአብሔር በእንተ ዘበፅዐ አው በፈቃዱ እምውስተ መራዕይ አው እምውስተ አባግዕ ።
ንጹሐ ይኩን ዘይሰጠዎሙ ኵሎ ዘአልቦቱ ነውረ ላዕሌሁ ።
ወዕውረሰ አው ስቡረ አው ምቱረ ልሳን አው ሕሱፈ አው ዕቡቀ አው ዘጽርንእተ ቦቱ ላዕሌሁ ዘንተ ።
ኢያመጽኡ ለእግዚአብሔር ወለቍርባንኒ ኢተሀቡ እምኔሆሙ ውስተ ምሥዋዑ ለእግዚአብሔር ።
ወላህመኒ አው በግዐ ዘምቱረ እዝን አው ዘምቱረ ዘነብ ተኀትሞ ወለጥሪተ ርእስከ ትሬስዮ ወለብፅዓቲከሰ ኢይሰጠወከ ።
ዘጽንጰው ወዘፅቱም ወዘምቱር ወዘአጥራቂ ኢያምጽእዎ ለእግዚአብሔር ወበምድርክሙኒ ኢትግበርዎ ።
ወእምኀበ ባዕድኒ ዘመዱ ኢታብኡ ዘከመዝ ቍርባነ ለአምላክክሙ እምኵሉ ዝንቱ እስመ ሙሱን ውእቱ ወነውረ ቦቱ ላዕሌሁ ወኢይሰጠወክምዎ ለዝንቱ ።
ለእመ ወለደት እጐልት አው በግዕት አው ጠሊት ሰቡዐ ዕለተ የሀሉ እጓላ ኀበ እሙ ወአመ ሳምንት ዕለት ወእምድኅሬሁኒ ይሰጠወክሙ ለቍርባነ መሥዋዕቱ ለእግዚአብሔር ።
ወኢትጠብሑ እጐልተ አው በግዕተ ምስለ እጓላ በአሐቲ ዕለት ።
ወለእመ ሦዕከ መሥዋዕተ ብፅዓተ ትፍሥሕትከ ለእግዚአብሔር ዘይሠጠወክሙ ሡዑ ሎቱ ።
ወበይእቲ ዕለት ይብልዕዎ ወኢያትርፉ እምውስተ ሥጋሁ ለነግህ እስመ አነ ውእቱ እግዚአብሔር ።
ወዕቀቡ ትእዛዝየ ወግበርዎ እስመ አነ እግዚአብሔር ።
ወኢታርኵሱ ስመ ቅዱሰ ወእትቄደስ በማእከሎሙ ለደቂቀ እስራኤል እስመ አነ እግዚአብሔር ዘይቄድሶሙ ።
ዘአውፃእክዎሙ እምነ ምድረ ግብጽ ከመ እኩንክሙ አምላክክሙ አነ እግዚአብሔር ።
ንግሮሙ ለደቂቀ እስራኤል ወበሎሙ አነ እግዚአብሔር አምላክክሙ ።
ወበከመ ምግባሮሙ ለምድረ ግብጽ ኢትግበሩ ዘኀበ ነበርክሙ ወበከመ ምግባሮሙ ለምድረ ከናአን ኀበ አነ አበውአክሙ ህየ ኢትግበሩ ወኢትሑሩ በሕጎሙ ።
ኵነኔ ዚአየ ግበሩ ወትእዛዝየ ዕቀቡ ወቦቱ ሑሩ አነ እግዚአብሔር አምላክክሙ ።
ዕቀቡ ትእዛዝየ ወኵሎ ኵነኔየ ወግበርዎ እስመ ዘገብሮ ሰብእ የሐዩ ቦቱ አነ እግዚአብሔር አምላክክሙ ።
ብእሲ ብእሲ ኀበ ኵሉ ሰብኡ ወሥጋሁ ዘይከውን ኢይባእ ይክሥት ኀፍረቶ እስመ አነ እግዚአብሔር ።
ኀፍረተ አቡከ ወኀፍረተ እምከ ኢትክሥት እስመ እምከ ይእቲ ኢትክሥት ኀፍረታ ።
ኀፍረተ ብእሲተ አቡከ ኢትክሥት እስመ ኀፍረተ አቡከ ውእቱ ።
ኀፍረተ እኅትከ እንተ እምነ አቡከ አው እምነ እምከ ኢትክሥት ወእመኒ እንተ በአፍአ ተወልደት ሎቱ ወእመኒ እንተ እምአዝማዲከ ይእቲ ኢትክሥት ኀፍረታ ።
ኀፍረተ ወለተ ወልድከ አው ወለተ ወለትከ ኢትክሥት ኀፍረቶን እስመ ኀፍረትከ ውእቱ ።
ኀፍረተ ወለተ ብእሲተ አቡከ ኢትክሥት እስመ እኅትከ ወለተ እምከ ይእቲ ወኢትክሥት ኀፍረታ ።
ኀፍረተ እኅተ አቡከ ኢትክሥት እስመ ቤተ አቡከ ይእቲ ።
ኀፍረተ እኅተ እምከ ኢትክሥት እስመ ቤተ እምከ ይእቲ ።
ኀፍረተ ብእሲተ እኁሁ ለአቡከ ኢትክሥት እስመ ዘመድከ ይእቲ ።
ኀፍረተ ብእሲተ ወልድከ ኢትክሥት ።
ኀፍረተ ብእሲተ እኁከ ኢትክሥት ኀፍረተ እኅትከ ውእቱ ።
ኀፍረተ ብእሲት ምስለ ወለታ ኢትክሥት ወኢዘወለተ ወልዳ ወኢዘወለተ ወለታ ኢትግበር ከመ ትክሥት ኀፍረቶን እስመ ቤትከ ውእቶን ወኀጢአት ውእቱ ።
ወብእሲተ ምስለ እኅታ ኢታውስብ ከመ ታስተቃንኦን ወከመ ትክሥት ኀፍረቶን ዘዛቲኒ ወዘእንታክቲኒ እንዘ ዓዲሃ ሕያውት ይእቲ ።
ወኀበ ብእሱት ትክት ኢትባእ እንበለ ትንጻሕ ከመ ትክሥት ኀፍረታ እንዘ ዓዲሃ ርኵስት ይእቲ ።
ወኢትባእ ኀበ ብእሲተ ካልእከ ከመ ትስክብ ምስሌሃ ወኢትዝራእ ዘርአከ ላዕሌሃ ።
ወኢታስተፅምድ መልአከ ውሉደከ ከመ ኢታርኵስ ስሞ ለቅዱስ እስመ አነ እግዚአብሔር ።
ወምስለ ተባዕት ኢትስክብ ከመ ምስለ አንስት እስመ ርኩስ ውእቱ ።
ወኢትሑር ላዕለ እንስሳ ወኢትስክብ ከመ ታውፅእ ዘርአከ ላዕሌሁ ከመ ትርኰስ ቦቱ ወብእሲትኒ ኢተሑር ኀበ እንስሳ ከመ ይስክባ እስመ ርኩስ ውእቱ ።
ወኢታርኵሱ ርእሰክሙ በኵሉ ዝንቱ እስመ በኵሉ ዝንቱ ረኵሱ አሕዛብ እለ አነ አወፅኦሙ እምቅድሜክሙ ።
ወገመንዋ ለምድር ወበእንተ ዝንቱ ፈደይክዎሙ ወተቈጥዐቶሙ ምድር ለእለ ይነብሩ ላዕሌሃ ።
ወዕቀቡ ኵሎ ሕግየ ወኵነኔየ ወኢትግበሩ ምንተኒ እምኵሉ ዝንቱ ዘርኩስ ኢዘእምፍጥረቱ ወኢግዩር ዘሀለወ ኀቤክሙ ።
እስመ ኵሎ ዘንተ ርኵሰ ገብሩ ሰብእ እለ እምቅድሜክሙ ተፈጥሩ ውስተ ምድር ወገመንዋ ለምድር ።
ወከመ ኢትትቈጣዕክሙ ምድር ለእመ አርኰስክምዋ በከመ ተቈጥዐቶሙ ለአሕዛብ ለእለ እምቅድሜክሙ ።
እስመ ኵሉ ዘገብረ እምኵሉ ዝንቱ ርኩስ ትሤሮ ይእቲ ነፍስ እምነ ሕዝባ እንተ ገብረቶ ።
ወዕቀቡ ትእዛዝየ ከመ ኢትግበሩ እምኵሉ ሕጎሙ ለርኩሳን ዘኮነ እምቅድሜክሙ ወኢትርኰሱ ቦሙ እስመ አነ እግዚአብሔር አምላክክሙ ።
ንግሮሙ ለደቂቀ እስራኤል ወበሎሙ በዓላቲሁ ለእግዚአብሔር ዘሰመይክሙ በቅዱስ አስማት ዝንቱ ውእቱ በዓላቲየ ።
ሰዱሰ ዕለተ ትገብር ግብረከ ወበሳብዕት ዕለት ሰንበት ይእቲ ወዕረፍት ቅድስተ ተሰምየት ለእግዚአብሔር ።
ኵሎ ግብረ ኢትግበሩ እስመ ሰንበቱ ለእግዚአብሔር ውእቱ በኵሉ በሐውርቲክሙ ።
ዝንቱ ውእቱ በዓላቲሁ ለእግዚአብሔር ዘሰመይክሙ በቅዱስ አስማት በውስተ መክፈልትክሙ ።
በቀዳሚ ወርኅ አመ ዕለተ ዐሡሩ ወረቡዑ ለሠርቅ በማእከለ ሌሊት ፋሲካሁ ለእግዚአብሔር ።
ወአመ ዕለተ ዐሡሩ ወኀሙሱ ለሠርቀ ዝንቱ ወርኅ በዓለ ናእት ዘእግዚአብሔር ሰቡዐ ዕለተ ናእተ ብልዑ ።
ወቀዳሚት ዕለት ቅድስተ ትሰመይ ለክሙ ኵሎ ግብረ ዘቅኔ ኢትግበሩ ።
ወአብኡ መሣውዐ ለእግዚአብሔር ሰቡዐ ዕለተ ወበሳብዕት ዕለት ቅድስተ ትሰመይ ለክሙ ኵሎ ግብረ ዘትትቀነዩ ኢትግበሩ ።
ንግሮሙ ለደቂቀ እስራኤል ወበሎሙ አመ ቦእክሙ ውስተ ምድር እንተ አነ እሁበክሙ ወዐፀድክሙ ማእረራ ወታበውኡ ክልስስተ እምቀዳሜ ማእረርክሙ ኀበ ካህን ።
ወያበውኦ ለውእቱ ክልስስት ቅድመ እግዚአብሔር ከመ ይሰጠወክሙ ወበሳኒታ ለቀዳሚት ያበውኦ ካህን ።
ወትገብሩ በዕለት እንተ አምጻእክሙ ውእተ ክልስስተ በግዐ ንጹሐ ዘአሐቲ ዓመቱ ለመሥዋዕት ለእግዚአብሔር ።
ወቍርባኑ ክልኤ ዓሥራት ዘስንዳሌ ዘግቡር በቅብእ ቍርባኑ ለእግዚአብሔር ለመዐዛ ሠናይ ለእግዚአብሔር ወሞጻሕቱ ራብዕተ እዴሃ ለኢን ወይን ።
ወይእተ ዕለተ እንተ ባቲ ታበውኡ ቍርባኖ ለአምላክክሙ ኢትብልዑ ኅብስተ ኀዲሰ ወኢቅልወ ኢትብልዑ እስከ ታበውኡ ቍርባኖ ለአምላክክሙ ።
በይእቲ ዕለት ወሕገ ይኩንክሙ ዘለዓለም በመዋዕሊክሙ በኵሉ በሐውርቲክሙ ።
ወትኌልቁ እምሳኒተ ሰንበት እምይእቲ ዕለት እንተ ባቲ አባእክሙ ውእተ ክልስስተ ዘይሠርዑ ሰቡዐ ሰንበተ ትኌልቁ ፍጹመ ።
እስከ ሳኒታ ለደኃሪት ሰንበት ትኌልቁ ሃምሳ ዕለተ ወታበውኡ መሥዋዕተ ሐዲሰ ለእግዚአብሔር ዘእምውስተ ምድርክሙ ።
ታበውኡ ኅብስተ ዘይሠርዑ ክልኤ ኅብስተ ዘዘ ክልኤቱ ዓሥራተ ስንዳሌ ይኩን አሐቲ ኅብስቱ ።
ወአብሒአክሙ ታበስልዎ እምቀዳሜ እክልክሙ ለእግዚአብሔር ።
ወታበውኡ ምስለ ውእቱ ኅብስት ሰብዐተ አባግዐ ዘዘዓመት ወአሐደ ላህመ እምውስተ መራዕይ ወሐራጊተ ክልኤተ ንጹሓነ ።
ወይኩን ቍርባኖሙ ለእግዚአብሔር ወመሥዋዕቶሙኒ ወሞጻሕቶሙኒ መሥዋዕተ መዐዛ ሠናይ ለእግዚአብሔር ።
ወግበሩ አሐደ ሐርጌ እምውስተ አጣሊ በእንተ ኀጢአት ወክልኤቱ አባግዐ ዘዘዓመት ለመሥዋዕተ መድኀኒት ምስለ ውእቱ ኅብስት ዘቀዳሚ እክል ።
ወያበውኦ ካህን ምስለ ውእቱ ኅብስት ዘቀዳሚ እክል ወይሠርዖ ቅድመ እግዚአብሔር ምስለ እልክቱ ክልኤቱ አባግዕ ቅዱስ ዘእግዚአብሔር ውእቱ ወለካህን ለዘ አብአ ሎቱ ይከውን ።
ወስምይዋ ለዛቲ ዕለት ቅድስተ ትሰመይ ለክሙ ኵሎ ግብረ ዘትትቀነዩ ኢትግበሩ ባቲ ሕገ ዘለዓለም ይኩንክሙ በመዋዕሊክሙ በኵሉ ኀበ ሀሎክሙ ።
ወአመ ተዐፅዱ ማእረረ ምድርክሙ ኢትጠናቀቁ ዐፂደ ዘተርፈ ውስተ ገራህትክሙ እንዘ ተዐፅዱ ኢትእርዩ ።
ለነዳይ ወለግዩር ኅድግዎ እስመ አነ እግዚአብሔር አምላክክሙ ።
ንግሮሙ ለደቂቀ እስራኤል ወበሎሙ በሳብዕ ወርኅ አመ ርእሰ ሠርቀ ወርኅ ዕረፍተ ይኩንክሙ ተዝካረ ዘመጥቅዕ ቅድስት ስማ ለእግዚአብሔር ።
ኵሎ ግብረ ዘትትቀነዩ ኢትግበሩ ወአብኡ መሥዋዕተ ለእግዚአብሔር ።
ወአመ ዐሡሩ ለሳብዕ ወርኅ ዕለተ አስተስርዮ ይእቲ ወቅድስተ ትሰመይ ለክሙ ወአኅምምዋ ለነፍስክሙ ወአብኡ መሥዋዕተ ለእግዚአብሔር ።
ኵሎ ግብረ ዘትትቀነዩ ኢትግበሩ በይእቲ ዕለት እስመ ዕለተ አስተስርዮትክሙ ይእቲ እንተ ባቲ ያስተሰርዩ በእንቲአክሙ ቅድመ እግዚአብሔር አምላክክሙ ።
ወኵሉ ነፍስ እንተ ኢታሐምም ርእሳ በይእቲ ዕለት ለትሠሮ እምነ ሕዝባ ።
ወኵሉ ነፍስ እንተ ትገብር ግብረ በይእቲ ዕለት ለትደምሰስ እምውስተ ሕዝባ ይእቲ ነፍስ ።
ኵሎ ግብረ ኢትግበሩ ባቲ ሕገ ዘለዓለም ይኩንክሙ በመዋዕሊክሙ በኵሉ ኀበ ሀለውክሙ ።
ሰንበተ ሰንበት ይእቲ ለክሙ አሕምምዋ ለነፍስክሙ እምነ ተሱዑ ለወርኅ እምሰርክ እስከ ሰርከ ዐሡሩ ለወርኅ አሰንበቱ ሰናብቲክሙ ።
ንግሮሙ ለደቂቀ እስራኤል ወበሎሙ አመ ዐሡሩ ወኀሙሱ ለውእቱ ወርኅ በዓለ መጸለት ሰቡዐ ዕለተ ለእግዚአብሔር ።
ወዕለት ቀዳሚት ትሰመይ ቅድስተ ኵሎ ግብረ ዘትትቀነዩ ኢትግበሩ ።
ሰቡዐ ዕለተ ታበውኡ መሥዋዕተ ለእግዚአብሔር ።
ወሳምንትኒ ዕለት ቅድስተ ትሰመይ ለክሙ ወአብኡ መሥዋዕተ ለእግዚአብሔር እስመ ዘፀአት ውእቱ ኵሎ ግብረ ዘትትቀነዩ ኢትግበሩ ።
በዘ ቦቱ ያመጽኡ መባአ ለእግዚአብሔር ወቍርባነ ወመሥዋዕቶሙ ወሞጻኅተኒ ዘኵሉ አሚር ።
ዝንቱ ውእቱ በዓላቲሁ ለእግዚአብሔር ዘሰመይክምዎ በአስማት ቅዱስ ።
ዘእንበለ ሰናብቲሁ ለእግዚአብሔር ወዘእንበለ ዘመባእክሙ ወዘእንበለ ዘኵሉ ብፅዓቲክሙ ወዘእንበለ ዘፈቃድክሙ ዘታበውኡ ለእግዚአብሔር ።
ወአመ ዕለተ ዐሡሩ ወኀሙሱ ለውእቱ ሳብዕ ወርኅ አመ ፈጸምክሙ አስተጋብኦ እክለ ምድርክሙ ትገብሩ በዓለ ለእግዚአብሔር ሰቡዐ ዕለተ ።
ወዕለት ቀዳሚት ዕረፍት ይእቲ ወዕለትኒ ሳምንት ዕረፍት ይእቲ ።
ወትነሥኡ ለክሙ አመ ዕለተ ቀዳሚት እምውስተ ፍሬ ዕፅ ዘሠናይ ወጸበርተ ዘበቀልት ወተመርት ወእምዕፅ ቈጽለ አዕጹቁ ወዘኵሓኒ ወእምነ ፈለግኒ አዕፁቀ ዘንጹሕ ።
ወትትፌሥሑ ቅድመ እግዚአብሔር አምላክክሙ ሰቡዐ ዕለተ በበ ዓመት ።
ሕገ ዘለዓለም ይኩንክሙ በመዋዕሊክሙ ከመ ትግበሩ በዓለ በሳብዕ ወርኅ ።
ወነገሮሙ ሙሴ ለደቂቀ እስራኤል በዓላቲሁ ለእግዚአብሔር እግዚእ ።
ወይቤሎ እግዚአብሔር ለሙሴ በሎሙ ለካህናት ለደቂቀ አሮን ወንግሮሙ ከመ ኢይርኰሱ በነፍስ እንተ እምውስተ ሕዝቦሙ ።
አላ በዘ እምውስተ ቤት ዘቅሩቦሙ እመኒ ዘእምአቡሆሙ አው ዘእምነ እሞሙ አው ዘእምደቂቆሙ አው ዘእምአዋልዲሆሙ አው ዘእምእኁሁ ።
አው ዘእምእኅቱ አው በድንግል እንተ ቅርብት ይእቲ ሎቱ እንተ ኢፀንሐተ ብእሲ በእሉ ይረኵሱ ።
ኢይረኵስ በጊዜሁ በዘ እምውስተ ሕዝቡ ወኢይኩኖ ፅእለተ ።
ወኢትትላጸዩ ርእሰክሙ ላዕለ ዘሞተ ወኢትላጽዩ ጽሕመ ገጽክሙ ወኢትብጥኁ ሥጋክሙ ።
ወይኩኑ ቅዱሳነ ለአምላኮሙ ወኢያርኵሱ ስመ አምላኮሙ እስመ እሙንቱ ይቄርቡ መሥዋዕቶ ለእግዚአብሔር ቍርባነ አምላኮሙ ወይኩኑ ቅዱሳነ ።
ብእሲተ ዘማ ወፅእልተ ኢያውስቡ ወብእሲተኒ እንተ አውፅአ ምታ እስመ ቅዱስ ውእቱ ለእግዚአብሔር አምላኩ ።
ወትቄድሶ እስመ ቍርባኖ ለእግዚአብሔር አምላክክሙ ውእቱ ይቄርብ ወይኩን ቅዱሰ እስመ ቅዱስ አነ እግዚአብሔር ዘይቄድሶሙ ።
ወለተ ብእሲ ካህን ለእመ አፅአለት በዝሙት ስመ አቡሃ ያኅስርዋ ላቲ ወበእሳት ያውዕይዋ ።
ወካህን ዘየዐቢ እምአኀዊሁ ዘሶጡ ዲበ ርእሱ ቅብአ ዘቡሩክ ወዘፍጹም ውእቱ ዘይለብስ ዘቅድሳት ርእሶ ኢይላጺ ወአልባሲሁኒ ኢይስጥጥ ።
ወላዕለ ኵሉ ነፍስ እንተ ሞተት ኢይባእ ወኢላዕለ አቡሁ ወኢላዕለ እሙ ከመ ኢይርኰስ ።
ወእምውስተ ቅድሳት ኢይፃእ ወኢያርኵስ ስመ ቅዱሰ ዘአምላኩ እስመ ቅብእ ቅዱስ ዘይቀብኡ ዘአምላኩ ላዕሌሁ ሀለወ እስመ አነ ውእቱ እግዚአብሔር ።
ወይንሣእ ብእሲተ ድንግለ እምነገዱ ።
መበለተ ባሕቱ ወውፃአ ወፅእለት ወዘማ እላንተ ክመ እለ ኢያወስብ አላ ድንግለ እንተ እምነገዱ ይነሥእ ሎቱ ብእሲተ ።
ወኢያረኵስ ውሉዶ በውስተ ሕዝቡ እስመ አነ እግዚአብሔር ዘእቄድሶ ።
ንግሮ ለአሮን ወበሎ ብእሲ ዘእምነገድከ በመዋዕሊክሙ እመቦ ዘቦቱ ላዕሌሁ ዘኮነ ወኢኮነ ንጹሐ ኢይባእ ይቀርብ ቍርባኖ ለአምላኩ ።
ኵሉ ብእሲ ዘኢኮነ ንጹሐ ኢይባእ ብእሱ ዕውር ወኢሐንካስ ወኢዘበሕቁ ኀጺር ወኢምቱረ እዝን ።
ወኢብእሲ ዘስብረተ ቦ ውስተ እዴሁ አው ዘስቡር እግሩ ።
ወኢዘስናም ወኢዘነውረ ቦ ወኢዘጸምላጥ አዕይንቲሁ ወኢብእሲ ዕቡቅ ወኢዘጽርንእተ ቦ ላዕሌሁ ወኢዘአሐቲ እስኪቱ ።
ኵሉ ዘቦ ላዕሌሁ ነውረ ዘኢኮነ ንጹሐ እምዘርአ አሮን ካህን ኢይቅረብ ከመ ያብእ መሥዋዕተ ለእግዚአብሔር እስመ ኢኮነ ንጹሐ ቍርባነ አምላኩ ኢይባእ ይቀርብ ።
ቍርባነ አምላኩ ዘቅዱሰ ቅዱሳን ወዘቀደሱ ባሕቱ ይብላዕ ።
ወኀበ መንጦላዕት ኢይባእ ወኀበ ምሥዋዕ ኢይቅረብ እስመ ኢኮነ ንጹሐ ከመ ኢያርኵስ ቅድሳተ አምላኩ እስመ አነ እግዚአብሔር ዘይቄድሶሙ ።
ወነገሮሙ ሙሴ ለአሮን ወለደቂቁ ወለኵሉ ደቂቀ እስራኤል ።
ወኮነ በሳምንት ዕለት ጸውዖሙ ሙሴ ለአሮን ወለደቂቁ ወለአእሩገ እስራኤል ።
ወይቤሎ ለአሮን ንሣእ ለከ ላህመ እምነ አልህምት ዘበእንተ ኀጢአት ወበግዐ ለመሥዋዕት ወአምጽኦሙ ቅድመ እግዚአብሔር ።
ወንግሮሙ ለአእሩገ እስራኤል ወበሎሙ ንሥኡ ሐርጌ አሐደ እምአጣሊ ዘበእንተ ኀጢአት ወበግዐ ወላህመ ወማሕስአ ዘዓመት ንጹሓነ ለመሥዋዕት ።
ወላህመኒ እምአልህምት ወበግዐኒ ለመሥዋዕተ መድኀኒት ቅድመ እግዚአብሔር ወስንዳሌ ዘልውስ በቅብእ እስመ ዮም ያስተርኢ ለክሙ እግዚአብሔር ።
ወነሥኡ በከመ አዘዞሙ ሙሴ ቅድመ ደብተራ ዘመርጡል ወመጽአ ኵሉ ተዓይን ወቆመ ቅድመ እግዚአብሔር ።
ወይቤሎሙ ሙሴ ዝንቱ ውእቱ ቃል ዘይቤለክሙ እግዚአብሔር ግበሩ ወያስተርኢ ለክሙ ስብሐተ እግዚአብሔር ።
ወይቤሎ ሙሴ ለአሮን ሑር ኀበ ምሥዋዕ ወግበር ዘበእንተ ኀጢአትከ ወዘመሥዋዕትከ ወአስተስሪ ለርእስከ ወለቤትከ ።
ወእምዝ ግበር መሥዋዕተ ዘሕዝብ ወአስተስሪ ሎሙ በከመ አዘዘ እግዚአብሔር ።
ወሖረ አሮን ኀበ ምሥዋዕ ወጠብሐ ላህመ ዘበእንተ ኀጢአቱ ።
ወአምጽኡ ደቂቀ አሮን ደሞ ኀቤሁ ወጠምዐ አጽባዕቶ ውስተ ደሙ ወወደየ ውስተ አቅርንተ ምሥዋዕ ወከዐወ ደሞ ውስተ ምንባረ ምሥዋዕ ።
ወሥብሖሰ ወክልኤሆን ኵለያቲሁ ወከብዶ እንተ ትንእስ ዘበእንተ ኀጢአት ወደየ ውስተ ምሥዋዕ በከመ አዘዞ እግዚአብሔር ለሙሴ ።
ወሥጋሁሰ ወማእሶ አውዐዩ በእሳት አፍአ እምትዕይንት ።
ወጠብሐ ዘመሥዋዕትኒ ወአምጽኡ ደቂቀ አሮን ኀቤሁ ደሞ ወከዐዎ ዐውደ ምሥዋዕ ።
ወመሥዋዕቶኒ አምጽኡ ሎቱ በበመለያልይሁ ወርእሶኒ ወወደዮ ውስተ ምሥዋዕ ።
ወኀፀበ ንዋየ ውስጡ ወእገሪሁ ወወደዮ ላዕለ ምሥዋዕ ዲበ መሥዋዕት ።
ወእምዝ አብአ ቍርባኖ ለሕዝብ ወነሥኦ ለውእቱ ሐርጌ ዘበእንተ ኀጢአት ዘሕዝብ ወጠብሖ ወአንጽሖ ወመተሮ ከመ ዘቀዳሚ ።
ወአብአ መሥዋዕተ ወገብሮ በሕጉ ።
ወአምጽአ መሥዋዕተ መልአ እዴሁ እምኔሁ ወወደዮ ውስተ ምሥዋዕ ዘእንበለ መሥዋዕት ዘነግህ ።
ወእምዝ ጠብሐ ላህመ ወበግዐ ዘመሥዋዕተ መድኀኒት ዘሕዝብ ወአምጽኡ ደቂቀ አሮን ደሞ ኀቤሁ ወከዐዎ ዐውደ ምሥዋዕ ።
ወሥብሐ ዘላህምኒ ወዘበግዕኒ ወሐቌሁ ወሥብሐ ዘይገለብባ ለከርሡ ወክልኤሆን ኵለያቲሁ ወሥብሐ ዘላዕሌሆን ወከብዶ እንተ ትንእስ ።
ወአንበረ ሥብሖ ዲበ ተላዕ ወወደዮ ውስተ ምሥዋዕ ።
ወተላዐ ወአገዳ ዘየማን መተረ ለአሮን ሀብቱ ውእቱ ዘቅድመ እግዚአብሔር በከመ አዘዞ ለሙሴ ።
ወአልዐለ አሮን እዴሁ ላዕለ ሕዝብ ወባረኮሙ ወወረደ ገቢሮ ዘበእንተ ኀጢአት ወዘመሥዋዕት ወዘመድኀኒት ።
ወቦኡ ሙሴ ወአሮን ውስተ ደብተራ ዘመርጡል ወወፂኦሙ ባረክዎ ለኵሉ ሕዝብ ወአስተርአየ ስብሐተ እግዚአብሔር ለኵሉ ሕዝብ ።
ወወፅአት እሳት እምኀበ እግዚአብሔር ወበልዐት መሥዋዕቶ ዘውስተ ምሥዋዕ ወሥብሐኒ ወርእዮ ኵሉ ሕዝብ ወደንገፀ ወወድቁ በገጾሙ ።
ንግርዎሙ ለደቂቀ እስራኤል ወበልዎሙ ብእሲ ብእሲ እመቦ ዘይትከዐዎ ርኩስ ውእቱ ።
ወዝንቱ ውእቱ ሕጉ ርኩስ ለዘይትከዐዎ ዘርኡ እምነፍስቱ ወነበረ ከማሁ ውስተ ነፍስቱ ውእቱ ዘይትከዐዎ ውእቱ ርኩስ ።
ኵሉ ዐራት እንተ ላዕሌሃ ሰከበ ርኵስት ይእቲ ወኵሉ ንዋይ ዘነበረ ላዕሌሁ ይረኵስ ።
ወእመቦ ሰብእ ዘገሰሰ ዐራቶ የኀፅብ አልባሲሁ ወይትኀፀብ ሥጋሁኒ በማይ ወርኩስ ውእቱ እስከ ሰርክ ።
ወዘነበረኒ ላዕለ ንዋይ ዘውእቱ ነበረ ላዕሌሁ የኀፅብ አልባሲሁ ወይትኀፀብ በማይ ወርኩስ ውእቱ እስከ ሰርክ ።
ወዘገሰሶኒ ለውእቱ ዘይትከዐው ዘርኡ የኀፅብ አልባሲሁ ወይትኀፀብ ሥጋሁ በማይ ወርኩስ ውእቱ እስከ ሰርክ ።
ወእመቦኒ ዘላዕሌሁ ወረቀ ዲበ ዘንጹሕ የኀፅብ አልባሲሁ ወይትኀፀብ በማይ ወርኩስ ውእቱ እስከ ሰርክ ።
ወኵሉ ሕንባላት ዘላዕሌሁ ነበረ ርኩስ ውእቱ ።
ወኵሉ ዘገሰሰ እምኵሉ ዘነበረ ላዕሌሁ ርኩስ ውእቱ እስከ ሰርክ ወዘርእዮኒ የኀፅብ አልባሲሁ ወይትኀፀብ ሥጋሁ በማይ ወርኩስ ውእቱ እስከ ሰርክ ።
ወለዘ ገሰሰኒ ውእቱ ዘይትከዐዎ ዘርኡ እንበለ ይትኀፀባ እደዊሁ የኀፅብ አልባሲሁ ወይትኀፀብ ሥጋሁ በማይ ወርኩስ ውእቱ እስከ ሰርክ ።
ወኵሉ ንዋየ ልሕኵት ዘውእቱ ገሰሰ ይሰብርዎ ወለንዋየ ዕፅሰ የኀፅብዎ በማይ ወንጹሐ ይከውን ።
ወእመሰ ኀደጎ ውእቱ ዘይትከዐዎ ይኌልቁ ሎቱ ሰቡዐ መዋዕለ ለአንጽሖቱ ወየኀፅብ አልባሲሁ ወይትኀፀብ ሥጋሁ በማይ ጥዑም ወንጹሐ ይከውን ።
በሳምንት ዕለት ይነሥእ ሎቱ ክልኤ መዓንቀ አው ክልኤ እጕለ ርግብ ወያመጽእ ቅድመ እግዚአብሔር ኀበ ኆኅተ ደብተራ ዘመርጡል ወይሁቦ ለካህን ።
ወይገብሮ ካህን አሐተ በእንተ ኀጢአት ወአሐተ ለመሥዋዕት ወያስተሰሪ ሎቱ ካህን ቅድመ እግዚአብሔር በእንተ ውእቱ ዘተክዕዎ ።
ወእመቦ ብእሲ ዘሰክበ ምስለ ብእሲት ይትኀፀብ በማይ ኵሎ ሥጋሁ ወሥኡብ ውእቱ እስከ ሰርክ ።
ወኵሉ ልብስ ወኵላ ማእስ ዘበጽሐ ዝኔት የኀፅብዎ በማይ ወርኩሰ ውእቱ እስከ ሰርክ ።
ወብእሲትኒ እመ ሰክበት ምስለ ብእሲ ይትኀፀቡ በማይ ወሥኡባን እሙንቱ እስከ ሰርክ ።
ወእመቦ ብእሲተ እንተ ይትከዐዋ ደም ወነበረ እንዘ ይትከዐዋ እምነፍስታ ሰቡዕ መዋዕል ውእቱ ዘትክቶሃ ኵሉ ዘገሰሰ ርኩስ ውእቱ እስከ ሰርክ ።
ወኵሉ ዘላዕሌሁ ሰክበት እንዘ ትክት ይእቲ ርኩስ ውእቱ ወኵሉ ዘነበረት ላዕሌሁ ይረኵሰ ።
ወኵሉ ዘገሰሰ ዐራታ የኀፅብ አልባሲሁ ወይትኀፀብ ሥጋሁ ወርኩስ ውእቱ እስከ ሰርክ ።
ወኵሉ ዘገሰሰ እምኵሉ ንዋይ ዘላዕሌሁ ነበረት የኀፅብ አልባሲሁ ወይትኀፀብ በማይ ወርኩስ ውእቱ እስከ ሰርክ ።
ወእመኒ እንዘ ሀለወት ላዕለ ዐራታ አው ላዕለ ንዋይ ዘዲቤሁ ትነብር ይእቲ ዘገሰሰ ርኩስ ውእቱ እስከ ሰርክ ።
ወዘሰክበ ምስሌሃ ብእሲ ላዕሌሁ ይገብእ ርኵሳ ወርኩሰ ይከውን ሰቡዐ ዕለተ ወኵሉ ዐራት እንተ ላዕሌሃ ሰክበ ርኵስት ይእቲ ።
ወእመቦ ብእሲተ እንተ ይትከዐዋ ደም ብዙኀ መዋዕለ ወፈድፋደ እምነ መዋዕለ ትክቶሃ ወእመኒ እምድኅረ ትክቶሃ ተክዕዋ ።
በኵሉ መዋዕል ዘይትከዐዋ ርኵስት ይእቲ በከመ መዋዕለ ትክቶሃ ርኵስት ይእቲ ከማሁ ።
ወኵሉ ዐራት እንተ ላዕሌሁ ሰክበት በኵሉ መዋዕል ዘይትከዐዋ ከመ ዐራተ ትክቶሃ ውእቱ ላቲ ።ወ
ኵሉ ንዋይ ዘላዕሌሁ ነበረት ርኩስ ውእቱ በከመ ርኵሰ ትክቶሃ ።
ወኵሉ ዘገሰሳ ርኩስ ውእቱ ወየኀፅብ አልባሲሁ ወይትኀፀብ በማይ ወርኩስ ውእቱ እስከ ሰርክ ።
ወእመሰ ኀደጋ ውእቱ ዘይትከዐዋ ይኌልቁ ላቲ ሰቡዐ መዋዕለ ወእምድኅሬሁ ንጹሐ ትከውን ።
ወበሳምንት ዕለት ትነሥእ ላቲ ክልኤ መዓንቀ አው ክልኤተ እጕለ ርግብ ወታመጽእ ኀበ ካህን ኀበ ኆኅተ ደብተራ ዘመርጡል ።
ወይገብር ካህን አሐተ በእንተ ኀጢአት ወአሐተ ለመሥዋዕት ወያስተሰሪ ላቲ ካህን ቅድመ እግዚአብሔር በእንተ ውእቱ ዘተክዕዋ ዘርኩሳ ።
ወንጹሓነ ረስይዎሙ ለደቂቀ እስራኤል እምነ ርኵሶሙ ወኢይሙቱ በእንተ ርኵሶሙ ከመ ኢያርኵሱ ደብተራየ እንተ ኀቤሆሙ ።
ዝንቱ ውእቱ ሕጉ ለዘይትከዐዎ ዘርኡ ወእመቦ ዘሰክበ ምስለ ብእሲት ወሥዑበ ኮነ ባቲ ።
ወለእንተ ይትከዐዋኒ ደም በትክቶሃ ወለዘ ይትከዐዎኒ ዘርኡ በመዋዕለ ይትከዐዎ ለተባዕትኒ ወለአንስትኒ ወለብእሲኒ ዘሰክበ ምስለ ትክት ።
ንግርዎሙ ለደቂቀ እስራኤል ወበልዎሙ ዝንቱ ውእቱ እንስሳ ዘትበልዑ እምውስተ ኵሉ እንስሳ ዘሀሎ ዲበ ምድር ።
ኵሉ እንስሳ ዘንፉቅ ሰኰናሁ ወሥጡቅ ጽፍሩ ማእከሉ ወእንተ ክልኤቲ ውእቱ ወዘይትመሠኳዕ እምውስተ እንስሳ ኪያሁ ብልዑ ።
ወዝንቱ ባሕቱ ዘኢትበልዑ እምውስተ ዘይትመሠኳዕ ወእምነ ዘንፉቅ ሰኰናሁ ገመል እስመ ይትመሠኳዕ ወኢኮነ ንፉቀ ሰኰናሁ ዝንቱ ርኩስ ውእቱ ለክሙ ።
ወደሲጶዳሂ እስመ ይትመሠኳዕ ወኢኮነ ንፉቀ ሰኰናሁ ወዝንቱኒ ርኩስ ውእቱ ለክሙ ።
ወኪሮግርሊዮስኒ እስመ ይትመሠኳዕ ወኢኮነ ንፉቀ ሰኰናሁ ወውእቱኒ ርኩስ ውእቱ ለክሙ ።
ወሐራውያኒ እስመ ንፉቅ ሰኰናሁ ወሥጡቅ እምነ ማእከለ ጽፈሪሁ ወኢይትመሠኳዕ ወውእቱኒ ርኩስ ውእቱ ለክሙ ።
እምነ ሥጋሆሙ ኢትብልዑ ወበድኖሙኒ ኢትግስሱ እስመ ርኩሳን ውእቶሙ ለክሙ ።
ወዝንቱ ዘትበልዑ እምነ ኵሉ ዘውስተ ማይ ኵሎ ዘቦ ክንፈ ወቅሣረ ዘሀሎ ውስተ ማይ ወውስተ ባሕር ወውስተ አፍላግ ውእቱ ዘትበልዑ ።
ወኵሉ ዘአልቦ ክንፈ ወቅሣረ ዘውስተ ማይ ወዘውስተ ባሕር ወዘውስተ አፍላግ እምነ ኵሉ ዘይጐሥዕ ማይ ወእምነ ኵሉ ነፍስ እንተ ሕያውት ውስተ ማይ ርኩስ ውእቱ ።
ወርኩሰ ይኩንክሙ እምነ ሥጋሆሙ ኢትብልዑ ወበድኖሙኒ አስቆርሩ ።
ወኵሉ ዘአልቦ ክንፈ ወቅሣረ እምነ ዘውስተ ማይ ርኩስ ውእቱ ለክሙ ።
ወዝንቱ ዘታስቆርሩ እምነ አዕዋፍ ወዘኢትበልዑ እስመ ርኩስ ውእቱ ንስር ወግሪጳ ወአልያጦን ።
ወጊጳ ወግለውቃ ወሆባይ ወኵሉ ዘአምሳሉ ።
ወቋዕ ወኵሉ ዘአምሳሉ ።
ወሰገኖ ወኵሉ ዘአምሳሉ ወለሮን ወዘአምሳሉ ወጕዛ ወዘአምሳሉ ።
ወጉጓ ወቀጠራቅጤን ወኢብን ።
ወጶርፍሪየና ወአድገ መረብ ወቀቀኖን ።
ወአሮድዮን ወከራድርዮን ወዘይመስሎ ወኤጶጳ ወፅግነት ።
ወኵሉ ዘይትሐወስ አዕዋፍ ዘየሐውር በአርባዕ ርኩስ ውእቱ ለክሙ ።
አላ ዝንቱ ዘትበልፁ እምነ ዘይትሐወስ እምነ አዕዋፍ ዘየሐውር በአርባዕ ዘቦ አገዳ መልዕልተ እገሪሁ በዘ ይሠርር ቦቱ መልዕልተ ምድር ።
ወዝንቱ ዘትበልዑ እምኔሁ ደገብያ ወዘአምሳሉ ወአጣቃን ወዘአምሳሉ ወኦፍዮማክን ወዘአምሳሉ ወአንበጣ ወዘአምሳሉ ።
ወእምነ ዘይሠርር ዘአርባዕቱ እገሪሁ ርኵስ ውእቱ ለክሙ ።
ወቦሙ ትረኵሱ ።
ኵሉ ዘገሰሰ በድኖሙ ርኩስ ውእቱ እስከ ሰርክ ።
ወኵሉ ዘአልዐለ በድኖሙ የኀፅብ አልባሲሁ ወርኩስ ውእቱ እስከ ሰርክ ።
ወእምነ ኵሉ እንስሳ ዘንፉቅ ሰኰናሁ ወሥጡቅ ጽፈሪሁ ወኢይትመሠኳዕ ርኩስ ውእቱ ለክሙ ኵሉ ዘገሰሰ በድኖሙ ርኩስ ውእቱ ።
ወኵሉ ዘየሐውር በእደዊሁ እምነ ኵሉ አራዊት ዘየሐውር በአርባዕቱ ርኩስ ውእቱ ለክሙ ኵሉ ዘገሰሰ በድኖሙ ርኩስ ውእቱ እስከ ሰርክ ።
ወዘጾረ በድኖሙ የኀፅብ አልባሲሲሁ ወርኩስ ውእቱ እስከ ሰርክ ወዝንቱ ዘርኩስ ውእቱ ለክሙ ።
ወእምነ ዘሕያውኒ ዘይትሐወስ ውስተ ምድር ዝንቱ ዘርኩስ ለክሙ አንጸዋ ወጽቍጽቌን ወኀገጽ ወላጽቄት ወኀንጶን ወዐንጉግ ወጋሌ ወከሜሌዎን ወሰጳለክስ ።
ዝንቱ ዘርኩስ ለክሙ እምኵሉ ዘሕያው ዘይትሐወስ ዲበ ምድር ኵሉ ዘገሰሰ በድኖሙ ርኩስ ውእቱ እስከ ሰርክ ።
ወኵሉ ውስተ ዘወድቀ በድኖሙ ርኩስ ውእቱ ።
እምኵሉ ንዋየ ዕፅ አው ልብስ አው ማእስ አው ኀስል እምኵሉ ንዋይ ዘይገብሩ ቦቱ ግብረ ውስተ ማይ ይጠምዕዎ ወርኩስ ውእቱ እስከ ሰርክ ወእምዝ ንጹሕ ውእቱ ።
ወኵሉ ንዋየ ልሕኵት ዘወድቀ ላዕሌሁ እምነ ዝንቱ ውስተ ከርሡ እምከመ ውስተ ውስጡ ወድቀ ርኩስ ውእቱ ይሰብርዎ ።
ወኵሉ በዘ ትበልዑ እክለ ወእመኒ ተወድየ ውስቴቱ ማይ ርኩስ ውእቱ ለክሙ ወእመኒ ንዋየ ስቴ በዘ ቦቱ ትሰትዩ ርኩስ ውእቱኒ ።
ወኵሉ ውስተ ዘወድቀ በድኖሙ ርኩስ ውእቱ ወእመሰ እቶን አው ምንባረ መቅጹት ትነሥትዎ እስመ ርኩስ ወርኩስ ውእቱ ለክሙ ።
ዘእንበለ አንቅዕተ ማይ ወዐዘቃት ወአዕያጋተ ማይ ዝንቱ ዘንጹሕ ለክሙ ወዘገሰሰ በድኖሙ ርኩስ ውእቱ ።
ወእመሰ ወድቀ በድኖሙ ውስተ ኵሉ ዘርእ ዘይዘራእ ንጹሕ ውእቱ ።
ወእመ ባሕቱ ተክዕወ ማይ ላዕለ ኵሉ ዘርእ ወወድቀ በድኖሙ ላዕሌሁ ርኩስ ውእቱ ለክሙ ።
ወእመቦ ዘሞተ እምእንስሳ ዘይከውነክሙ ለበሊዕ ዘገሰሰ በድኖሙ ርኩስ ውእቱ እስከ ሰርክ ።
ወዘበልዐ ማውታሁ የኀፅብ አልባሲተ ወርኩስ ውእቱ እስከ ሰርክ ወዘአልዐለ በድኖሙ የኀፅብ አልባሲሁ ወርኩስ ውእቱ እስከ ሰርክ ።
ወኵሉ ዘይትሐወስ ውስተ ምድር አርዌ ርኩስ ውእቱ ለክሙ ወኢትብልዕዎ ።
ወኵሎ ዘየሐውር በከብዱ ወኵሎ ዘየሐውር በአርባዕ ለዝሉፉ ወዘብዘኅ እገሪሁ እምኵሉ አርዌ ዘይትሐወስ ውስተ ምድር ኢትብልዕዎ እስመ ርኩስ ውእቱ ለክሙ ።
ወኢታርኵሱ ነፍሰክሙ በኵሉ አራዊት ዘይትሐወስ ውስተ ምድር ወኢትርኰሱ በእሉ ወኢትኩኑ ርኩሳነ ቦሙ ።
እስመ አነ እግዚአብሔ አምላክክሙ ወተቀደሱ ወቅዱሳነ ኩኑ እስመ አነ እግዚአብሔር አምላክክሙ ቅዱስ አነ ወኢትገምኑ ነፍሰክሙ በኵሉ አራዊት ዘይትሐወስ ውስተ ምድር ።
እስመ አነ እግዚአብሔር አምላክክሙ ዘአውፃእኩክሙ እምነ ምድረ ግብጽ ከመ እኩንክሙ አምላክክሙ ወትኩኑ ቅዱሳነ እስመ አነ ቅዱስ አነ ።
ዝንቱ ውእቱ ሕግ ዘበእንተ እንስሳ ወዘበእንተ አዕዋፍ ወዘበእንተ ኵሉ ነፍስ እንተ ትትሐወስ ውስተ ማይ ወኵሉ ነፍስ እንተ ትትሐወስ ውስተ ምድር ።
ዘይፈልጥ ማእከለ ርኩስ ወማእከለ ንጹሕ ወታሌብዎሙ ለደቂቀ እስራኤል እምነ ሕያው ዘይበልዑ ወእምነ ሕያው ዘኢይበልዑ ።
ወኢትግበሩ ለክሙ ግብረ እደ ሰብእ ወኢግልፎ ወኢታቅሙ ለክሙ ሐውልተ እብን በውስተ ምድርክሙ ።
ከመ ትስግዱ ላቲ እስመ አነ እግዚአብሔር አምላክክሙ ።
ወዕቀቡ ሰንበትየ ወፍርሁ እምነ ቅዱሳንየ እስመ አነ እግዚአብሔር ።
ለእመ ሖርክሙ በትእዛዝየ ወዐቀብክሙ ኵነኔየ ወገበርክምዎ ።
እሁበክሙ ዝናመ በዘመኑ ወምድርኒ ትሁብ እክላ ወዕፀወ ገዳምኒ ይሁብ ፍሬሆሙ ።
ወይትራከብ ማእረር ምስለ ቀሥም ወቀሢምኒ ይትራከብ ለዘርእ ።
ወትበልዑ እክለክሙ ለጽጋብ ወትነብሩ እንዘ ትትአመኑ ውስተ ምድርክሙ ።
ወእሁበክሙ ሰላመ ውስተ ምድርክሙ ወትነውሙ ወአልቦ ዘያደነግፀክሙ ወአጠፍኦሙ ለአራዊተ ምድር እምነ ብሔርክሙ ።
ወትቀትልዎሙ ለፀርክሙ ወይመውቱ በቅድሜክሙ ።
ወኃምስቱ እምኔክሙ ያነትዕዎሙ ለምእት ወምእት እምኔክሙ ያነትዕዎሙ ለእልፍ ወይወድቁ ጸላእትክሙ በቅድሜክሙ በኀፂን ።
ወእኔጽር ላዕሌክሙ ወአዐብየክሙ ወአበዝኀክሙ ወአቀውም ኪዳንየ ምስሌክሙ ።
ወትበልዑ ከራሜ ወከራሜ ከራሚ ወታወፅኡ ከራሜ ከመ ታብኡ ሐዲሰ ።
ወእተክል ማኅደርየ ኀቤክሙ ወኢታስቆርረክሙ ነፍስየ ።
ወአንሶሱ ምስሌክሙ ወእከውነክሙ አምላክክሙ ወአንትሙኒ ትከውኑኒ ሕዝብየ ።
እስመ አነ እግዚአብሔር አምላክክሙ ዘአውፃእኩክሙ እምነ ምድረ ግብጽ እንዘ አግብርት አንትሙ ወሰበርኩ መዋቅሕቲክሙ ወአውፃእኩክሙ ገሃደ ።
ወእመሰ ኢሰማዕክሙኒ ወኢገበርክሙ ትእዛዝየ ።
አላ ክሕድክሙ ወተቈጥዐት ነፍስክሙ ኵነኔየ ከመ ኢትግበሩ ኵሎ ትእዛዝየ ወከመ ትኅድጉ ሥርዐትየ ።
ወአነኒ ከማሁ እገብረክሙ ወአመጽአ ላዕሌክሙ ለእኪት ዐበቀ ወደዌ ሲሕ ወዘይዴጕጸክሙ አዕይንቲክሙ ወትትመሰው ነፍስክሙ ።
ወትዘርኡ ለከንቱ ዘርአክሙ ወይበልዑክሙ ፀርክሙ ።
ወአቀውም ገጽየ ላዕሌክሙ ወትወድቁ ቅድመ ፀርክሙ ወያነትዑክሙ እለ ይጸልዑክሙ ወትነትዑ እንዘ አልቦ ዘይዴግነክሙ ።
ወእመ እስከ ዝንቱኒ ኢሰማዕክሙኒ ወእዌስክ መቅሠፍተክሙ ሰባዕተ መቅሠፍተ በእንተ ኀጣይኢክሙ ።
ወእሰብር ፅእለተ ትዕቢትክሙ ወእሬስያ ለክሙ ለሰማይ ከመ ኀፂን ወለምድርኒ ከመ ብርት ።
ወይከውን ለከንቱ ኀይልክሙ ወኢትሁበክሙ ምድር ዘርአ ወዕፀ ገዳምኒ ኢይሁበክሙ ፍሬሁ ።
ወእመኒ እምድኅረ ዝንቱ ሖርክሙ ግድመ ወኢፈቀድክሙ ትስምዑኒ እዌስከክሙ ስብዓቱ መቅሠፍተ በከመ ኀጣይኢክሙ ።
ወእፌኑ ላዕሌክሙ አራዊተ ምድር እኩየ ወይበልዑክሙ ወያጠፍኡ እንስሳክሙ ወውሑዳነ ያተርፉክሙ ወበድወ ይሬስዩ ፍናዌክሙ ።
ወእመኒ እስከ ዝንቱ ኢፈራህክሙ አላ ሖርክሙ ግድመ ምስሌየ ።
አሐውር አነኒ በመዐት ግድመ ምስሌክሙ ወእቀትለክሙ አነኒ ምስብዒተ በእንተ ኀጣይኢክሙ ።
ወአመጽእ ላዕሌክሙ መጥባኅተ እንተ ትዴግነክሙ ወትትቤቀለክሙ በቀለ ኪዳንየ ወትጐይዩ ውስተ አህጉሪክሙ ወእፌኑ ሞተ ላዕሌክሙ ወትገብኡ ውስተ እደ ፀርክሙ ።
ሶበ አሕመመክሙ ኀጣአ እክል ዘትሴስዩ ወያበስላ ዓሥሩ አንስት ኅብስተክሙ በአሐዱ እቶን ወይሁባክሙ ኅብስተክሙ በመድሎት ወትበልዑ ወኢትጸግቡ ።
ወእመኒ እስከ ዝንቱ ኢሰማዕክሙኒ አላ ሖርክሙ ምስሌየ ግድመ ።
ወአነኒ አሐውር ምስሌክሙ በመዐት ግድመ ወእቀሥፈክሙ አነኒ በምስብዒት በከመ ኀጣይኢክሙ ።
ወትበልዑ ሥጋ ደቂቅክሙ ወትበልዑ ሥጋ አዋልዲክሙ ።
ወእደመስስ ምሰሊክሙ ወእሤሩ ግብረ እደዊክሙ ለዕፀው ወእዘሩ አብድንቲክሙ ላዕለ ምስለ አማልክቲክሙ ወትትቌጥዐክሙ ነፍስየ ።
ወእገብሮን ለአህጉሪክሙ መዝብረ ወእደመስስ ቅድሳቲክሙ ወኢያጼኑ መዐዛ መሥዋዕቲክሙ ።
ወእሬስያ አነ ለምድርክሙ በድወ ወይደመሙ በእንቲአሃ ፀርክሙ እለ ይነብሩ ውስቴታ ።
ወእዘርወክሙ ውስተ አሕዛብ ወአጠፍአክሙ በኀበ ሖርክሙ በመጥባሕት ወትከውን ምድርክሙ በድወ ወአህጉሪክሙ ይከውን መዝብረ ።
ይእተ አሚረ ይኤድማ ለምድር ሰናብቲሃ በኵሉ መዋዕለ ሙስናሃ ወአንትሙኒ ትሄልዉ ውስተ ምድረ ጸላእትክሙ ።
ወይእተ አሚረ ታሰነብት ምድር ወይኤድማ ለምድር ሰናብቲሃ በኵሉ መዋዕለ ሙስናሃ ።
ወታሰነብት ከመ ኢአሰንበተት በሰንበትክሙ አመ ሀለውክሙ ትነብሩ ውስቴታ ።
ወለእለ ተርፉኒ እምኔክሙ አመጽእ ድንጋፄ ውስተ ልቦሙ በምድረ ፀሮሙ ወይሜምዑ እምድምፀ ቈጽል ዘይትሐወስ ።
ወይነትዑ ከመ ዘይነትዕ እምፀር ወይወድቁ እንዘ አልቦ ዘይዴግኖሙ ።
ወይትዔወሮ ብእሲ ለእኁሁ ከመ ዘውስተ ቀትል እንዘ አልቦ ዘይዴግኖሙ ወኢትክሉ ተቃውሞቶሙ ለፀርክሙ ።
ወትጠፍኡ በውስተ አሕዛብ ወትውሕጠክሙ ምድረ ፀርክሙ ።
ወእለ ተርፉኒ እምኔክሙ ይደመሰሱ በእንተ ኀጣይኢሆሙ ወበእንተ ኀጣይአ አበዊሆሙ ይትመሰዉ በምድረ ፀሮሙ ።
ወያየድዑ ኀጣይኦሙ ወኀጣይአ አበዊሆሙ ከመ ክሕዱኒ ወተዐወሩኒ ወከመ ሖሩ ግድመ በቅድሜየ ።
ወአነኒ ሖርኩ ምስሌሆሙ ግድመ በመዐት ወአጥፍኦሙ በምድረ ፀሮሙ ።
ይእተ አሚረ ይትኀፈር ልቦሙ ዘኢኮነ ግዙረ ወይእተ አሚረ ይገንዩ ለኀጣይኢሆሙ ።
ወእዜከር ኪዳንየ ዘምስለ ያዕቆብ ወኪዳንየ ዘምስለ ይስሐቅ ወኪዳንየ ዘምስለ አብርሃም እዜከር ወለምድርኒ እዜከራ ።
ወትትኀደግ ምድር እምኔሆሙ ይእተ አሚረ ትትወከፍ ምድር ሰንበቲሃ ሶበ ተማሰነት በእንቲአሆሙ ።
ወእሙንቱኒ ይትወከፉ ኀጣይኢሆሙ እስመ ተዐወሩ ኵነኔየ ወተቈጥዐት ነፍሶሙ ትእዛዝየ ።
ወአኮ እንዘ ሀለዉ ውስተ ምድረ ጸላእቶሙ ዘተዐወርክዎሙ ወኢተቈጣዕክዎሙ ከመ አጥፍኦሙ እስመ ኀዶጉ ኪዳንየ ዘኀቤሆሙ እንዘ አነ እግዚአብሔር አምላኮሙ ።
ተዘኪርየ ኪዳኖሙ ዘቀዳሚ ዘአመ አውፃእክዎሙ እምነ ምድረ ግብጽ እምቤተ ቅኔት እንዘ ይሬኢ አሕዛብ ከመ እኩኖሙ አምላኮሙ አነ እግዚአብሔር ።
ዝንቱ ውእቱ ትእዛዝ ወኵነኔ ወሕግ ዘወሀበ እግዚአብሔር ማእከሎ ወማእከለ ደቂቀ እስራኤል በደብረ ሲና ውስተ እደ ሙሴ ።
ዝንቱ ውእቱ ሕጉ ለዘለምጽ በዕለተ ነጽሐ የሐውር ኀበ ካህን ።
ወይወፅእ ካህን አፍአ እምትዕይንት ወይሬእዮ ካህን ወናሁ ኀደጎ ሕብረ ለምጹ ለዘለምጽ ።
ወሐዊሮ ኀቤሁ ካህን ያመጽእ ውእቱ ዘነጽሐ ክልኤ ደዋርሀ ሕያዋተ ወንጹሓተ ወዕፀ ጽኍድ ወለየ ክዑበ ወቈጽለ ህሶጱ ።
ወይኤዝዝ ካህን ወይጠብሕዋ ለይእቲ ዶርሆ ውስተ ማይ ጥዑም ውስተ ንዋየ ልሕኵት ።
ወያመጽእ ዕፀ ጽኍድ ወይነሥአ ካህን ለእንታክቲ ዶርሆ እንተ ሕያውት ወያግዕዛ ውስተ ገዳም ጠሚዖ ውስተ ደማ ለእንታክቲ እንተ ጠብሑ ።
ወእምዝ ይጠምዕ ዝክተ ዕፀ ጽኍድ ወለየኒ ዘክዑብ ወቈጽለ ህሶጱ ውስተ ደማ ለእንታክቲ ዶርሆ እንተ ጠብሑ ውስተ ማይ ጥዑም ወይነዝኆ ስብዕ ለውእቱ ዘነጽሐ ዘለምጽ ወንጹሐ ይከውን ።
ወየኀፅብ አልባሲሁ ውእቱ ዘነጽሐ ወይትላጸይ ኵሎ ሥዕርቶ ወይትኀፀብ በማይ ወንጹሐ ይከውን ወእምዝ ይበውእ ውስተ ትዕይንት ወይነብር አፍአ እምቤቱ ሰቡዐ መዋዕለ ።
ወበሳብዕት ዕለት ይትላጸይ ኵሎ ሥዕርተ ርእሱ ወጽሕሞ ወኀንገዞ ወኵሎ ሥዕርቶ ይትላጸይ ወየኀፅብ አልባሲሁ ወሥጋሁኒ የኀፅብ በማይ ወንጹሐ ይከውን ።
ወበሳምንት ዕለት ያመጽእ ክልኤተ አባግዐ ንጹሓነ እለ ዓመት ሎሙ ወዓዲ አሐደ በግዐ ንጹሐ ዘዓመት ።
ወሠለስተ መስፈርተ ስንዳሌ ለመሥዋዕት ዘልውስ በቅብእ ወአሐደ ግምዔ ቅብእ ።
ወያቀውም ካህን ዘያነጽሖ ለውእቱ ብእሲ ዘነጽሐ ወዝንቱኒ ቅድመ እግዚአብሔር ኀበ ኆኅተ ደብተራ ዘመርጡል ።
ወይነሥእ ካህን አሐደ በግዐ ወያበውኦ በእንተ ንስሓ ወውእተሃ ግምዔ ቅብእ ወይፈልጦሙ ፍልጣነ ቅድመ እግዚአብሔር ።
ወይጠብሕዎ ለውእቱ በግዕ ውስተ መካን ኀበ ይጠብሑ ዘመሥዋዕት ወዘበእንተ ኀጢአትኒ በመካን ቅዱስ ።
እስመ ዘበእንተ ኀጢአት ከመ ዘንስሓ ውእቱ ለካህን ቅዱስ ለቅዱሳን ውእቱ ።
ወይነሥእ ካህን እምነ ደም ዘንስሓ ወይወዲ ካህን ውስተ እዝኑ እንተ የማን ለዘ ነጽሐ ወውስተ ከተማ እዴሁ ወውስተ ከተማ እግሩ እንተ የማን ።
ወይነሥእ ካህን እምነ ቅብእ ዘውስተ ግምዔ ወይሰውጥ ውስተ እዴሁ እንተ ፀጋም ።
ወይይጠምዕ ካህን አጽባዕቶ እንተ የማን ውስተ ውእቱ ቅብእ ዘሀለወ ውስተ እዴሁ እንተ ፀጋም ወይነዝኅ እምውእቱ ቅብእ ስብዕ ቅድመ እግዚአብሔር ።
ወዘተረፈሰ ቅብእ ዘሀሎ ውስተ እዴሁ ይወድዮ ካህን ውስተ ከተማ እዝኑ እንተ የማን ለውእቱ ዘነጽሐ ወውስተ ከተማ እዴሁ እንተ የማን ወውስተ ከተማ ።
እግሩ እንተ የማን በመካነ ደም ዘንስሓ ።
ወዘተርፈ ቅብእ ውስተ እዴሁ ለካህን ይወድዮ ካህን ውስተ ርእሱ ለዘነጽሐ ወያስተሰሪ ሎቱ ካህን ቅድመ እግዚአብሔር ።
ወይገብር ካህን ዘበእንተ ኀጢአት ወያስተሰሪ ሎቱ ካህን ለውእቱ ዘነጽሐ በእንተ ኀጢአቱ ወእምዝ ይጠብሕ ካህን ዘመሥዋዕት ።
ወያበውእ ካህን ዘመሥዋዕትኒ ወዘቍርባንኒ ውስተ ምሥዋዕ ቅድመ እግዚአብሔር ወያስተሰሪ ሎቱ ካህን ወይነጽሕ ።
ወእመሰ ነዳይ ውእቱ ወአልቦ ውስተ እዴሁ ያመጽእ ማሕስአ በግዕ አሐደ ዘይፈልጡ በእንተ ንስሓ በዘ ያስተሰርዩ ሎቱ ።
ወአሐቲ በመስፈርተ ስንዳሌ ዘልውስ በቅብእ ለመሥዋዕት ወአሐደ ግምዔ ቅብእ ።
ወክልኤተ መዓንቀ አው ክልኤተ እጕለ ርግብ በዘቦ ውስተ እዴሁ ወትኩን አሐቲ በእንተ ኀጢአት ወአሐቲ ለመሥዋዕት ።
ወያበውኦን በሰምንት ዕለት በዘያነጽሕዎ ወይወስድ ኀበ ካህን ኀበ ኆኅተ ደብተራ ዘመርጡል ቅድመ እግዚአብሔር ።
ወይነሥኦ ካህን ለውእቱ በግዕ ዘንስሓ ወውእቱ ግምዔ ቅብእ ወያነብሮ ቍርባነ ቅድመ እግዚአብሔር ።
ወይጠብሖ ለውእቱ በግዕ ዘንስሓ ።
ወይነሥእ ካህን እምነ ደሙ ለዘንስሓ ወይወዲ ውስተ ከተማ እዝኑ እንተ የማን ለዘ ነጽሐ ወውስተ ከተማ እዴሁ እንተ የማን ወውስተ ከተማ እግሩ እንተ የማን ።
ወይሰውጥ እምውእቱ ቅብእ ካህን ውስተ እዴሁ እንተ ጸጋም ።
ወይነዝኅ ካህን በአጽባዕቱ እንተ የማን እምነ ውእቱ ቅብእ ዘውስተ እዴሁ እንተ ጸጋም ስብዕ ቅድመ እግዚአብሔር ።
ወእምነ ውእቱኒ ቅብእ ዘሀለወ ውስተ እዴሁ ለካህን ይወዲ ውስተ ከተማ እዝኑ እንተ የማን ለውእቱ ዘነጽሐ ወውስተ ከተማ እዴሁ እንተ የማን ወውስተ ከተማ እግሩ እንተ የማን በመካነ ደሙ ለዘ ንስሓ ።
ወዘተረፈሰ ቅብእ እምነ ዘሀለወ ውስተ እዴሁ ለካህን ይወድዮ ውስተ ርእሱ ለዘ ነጽሐ ወያስተሰሪ ሎቱ ካህን ቅድመ እግዚአብሔር ።
ወይገብር አሐተ እምነ ውእቶን መዓንቅ ወእመኒ እምነ እጕለ ርግብ እምነ ዘቦ ውስተ እዴሁ ።
አሐቲ በእንተ ኀጢአት ወአሐቲ ለቍርባን ምስለ መሥዋዕት ወያስተሰሪ ሎቱ ካህን ለውእቱ ዘነጽሐ ቅድመ እግዚአብሔር ።
ዝንቱ ውእቱ ሕጉ ለዘወፅአ ሕብረ ለምጽ ወለዘ አልቦኒ ውስተ እዴሁ በዘያነጽሕዎ ።
እምከመ ቦእክሙ ውስተ ምድረ ከናአን እንተ እሁበክሙ አነ ትትዋረስዋ ወእፌኑ ትእምርተ ለምጽ ውስተ አብያታ ለይእቲ ምድር እንተ ታጠርዩ ።
ወእመቦ ለዘወፅአ ውስተ ቤቱ ይንግሮ ለካህን ወይብል ከመ ትእምርተ ለምጽ ርኢኩ ውስተ ቤትየ ።
ወይኤዝዝ ካህን ያፍልሱ ንዋዮ ለውእቱ ቤት እንበለ ይባእ ካህን ለርእዮታ ለይእቲ ትእምርተ ለምጽ ወኢይረኵስ ኵሉ ዘሀለወ ውስተ ውእቱ ቤት ወእምዝ ይበውእ ካህን ይርአዮ ለውእቱ ቤት ።
ወይሬእያ ለይእቲ ትእምርተ ለምጽ ካህን ወናሁ ሀለወት ይእቲ ትእምርተ ለምጽ ውስተ አረፍቱ ለውእቱ ቤት እመኒ ታኅመለምል ወእመኒ ታቅየሐይሕ ወርእየታኒ የአኪ እምነ አረፍት ።
ወወፂኦ ካህን እምነ ውእቱ ቤት በኀበ ኆኅት ያጸንሖ ለውእቱ ቤት ሰቡዐ ዕለት ።
ወይመጽእ ካህን በሳብዕት ዕለት ወይሬእዮ ለውእቱ ቤት ወናሁ ተዘርወት ይእቲ ሕብር ውስተ አረፍቱ ለውእቱ ቤት ።
ወይኤዝዝ ካህን ወያወፅኡ እበኒሁ ዘኀበ ሀለወት ይእቲ ትእምርተ ለምጽ ወያወፅእዎ አፍአ እምነ ሀገር ውስተ መካን ርኩስ ።
ወያመጽኡ ካልአ እብነ ውቁረ ወይወድዩ ውስተ መካኖን ለውእቶን እበን ወያመጽኡ ካልአ መሬተ ወይመርግዎ ለውእቱ ቤት ።
ወለእመሰ ገብአት ካዕበ ይእቲ ሕብር ወወፅአት ውስተ ውእቱ ቤት እምድኅረ አውፅኡ እበኒሁ ወእምድኅረ ገስገስዎ ለውእቱ ቤት ወእምድኅረ መረግዎ ።
ወይበውእ ካህን ወይሬኢ ለእመ ተዘርወት ይእቲ ሕብር ዘውእቱ ቤት ለምጽ እንተ ኢተኀድግ ይእቲ ውስተ ውእቱ ቤት ወርኩስ ውእቱ ።
ወይነሥትዎ ለውእቱ ቤት ዕፀዊሁተኒ ወእበኒሁኒ ወኵሎ መሬቶ ለውእቱ ቤት ይክዕዉ አፍአ እምሀገር ውስተ መካን ርኩስ ።
ወዘቦአ ውስተ ውእቱ ቤት በኵሉ መዋዕል እምዘ አዕለልዎ ርኩስ ውእቱ እስከ ሰርክ ።
ወዘቤተ ውስተ ውእቱ ቤት የኀፅብ አልባሲሁ ወዘበልዐ በውእቱ የኀፅብ አልባሲሁ ።
ወእመሰ መጽአ ካህን ወቦአ ወርእየ ወናሁ ኢተዘርወት ይእቲ ሕብር ውስተ ውእቱ ቤት እምድኅረ መረግዎ ለውእቱ ያነጽሖ ካህን ለውእቱ ቤት እስመ ኀደገቶ ይእቲ ሕብር ።
ወይነሥእ በዘ ያነጽሖ ለውእቱ ቤት ክልኤቱ ደዋርሀ ወዕፀ ጽኍድ ወለየ ክዑበ ወቈጽለ ህሶጱ ።
ወይጠብሕ አሐተ እምውእቶን ደዋርህ ውስተ ንዋየ ልሕኵት ውስተ ማየ ጥዑም ።
ወይነሥእ ዝክተ ዕፀ ጽኍድ ወለየ ክዑበ ወቈጽለ ህሶጱ ወዶርሆ እንተ ሕያውት ወይጠምዖ ውስተ ውእቱ ደመ ዶርሆ እንተ ጠብሑ ውስተ ማየ ጥዑም ወይነዝኆ ቦሙ ለውእቱ ቤት ስብዕ ።
ወያነጽሖ ለውእቱ ቤት በደማ ለይእቲ ዶርሆ ወበማየ ጥዑም ወበዶርሆ እንተ ሕያውት ወበውእቱ ዕፀ ጽኍድ ወበቈጽለ ህሶጱ ወበለይ ክዑብ ።
ወይፌንዋ ለይእቲ ዶርሆ እንተ ሕያውት አፍአ እምሀገር ወያግዕዛ ውስተ ገዳም ወያስተሰሪ በእንተ ውእቱ ቤት ወይነጽሕ ቤቱ ።
ዝንቱ ውእቱ ሕጉ ለኵሉ ትእምርተ ለምጽ ወለሕብሩ ።
ለለምጸ ልብስኒ ወለቤትኒ ።
ወዘትእምርተ ርምየትኒ ወዘሕንብርብሬኒ ።
በዘ ታአምሩ እመ ርኩስ ውእቱ ወእመ ንጹሕ ውእቱ ዝንቱ ውእቱ ሕጉ ለለምጽ ።
በሎሙ ለደቂቀ እስራኤል ወንግሮሙ እንዘ ትብል ብእሲት እመ ፀንሰት ወወለደት ተባዕተ ርኵስት ይእቲ እሰከ ሰቡዕ ዕለት ።
በከመ መዋዕለ ትክቶሃ ርኵስት ይእቲ ።
ወበሳምንት ዕለት ታገዝሮ ከተማ ነፍስቱ ።
ወበሢላሳ ወሠሉስ ዕለት ትነብር በእንተ ደማ ለነጺሖታ እምኵሉ ቅዱስ ኢትገስስ ወውስተ መቅደስ ኢትበውእ እስከ ይትፈጾም መዋዕለ ንጽሓ ።
ወእመሰ አንስተ ወለደት ርኵስት ይእቲ መዋዕለ ክልኤተ ሰቡዐ በከመ ትክቶሃ ወስሳ ወሰዱሰ ዕለተ ትነብር በእንተ ደማ ለንጽሓ ።
ወአመ ተፈጸመ መዋዕለ ንጽሓ እመኒ በእንተ ወልድ ወእመኒ በእንተ ወለት ታመጽእ በግዐ ዘዓመት ለመሥዋዕት ።
ወእጕለ ርግብ አው ዘማዕነቅ በእንተ ኀጢአት ኀበ ኆኅተ ደብተራ ዘመርጡል ኀበ ካህን ።
ወያበውኦ ቅድመ እግዚአብሔር ወያስተሰሪ ላቲ ካህን ወያነጽሓ እምነቅዐ ደማ ዝንቱ ውእቱ ሕጉ ለእንተ ትወልድ እመኒ ተባዕተ ወእመኒ አንስተ ።
ወእመሰ አልባቲ ውስተ እዴሃ ወኢተአክል ለበግዕ ታመጽእ ክልኤ ማዕነቀ አው ክልኤተ እጕሉ ርግብ ።
አሐዱ ለመሥዋዕት ወአሐዱ በእንተ ኀጢአት ወያስተሰሪ ላቲ ካህን ወትነጽሕ ።
እመቦ ብእሲ ዘወፅአ ውስተ ሕብረ ማእሱ ትእምርት ከመ ርሜት ወጻዕደወት ወኮነት ውስተ ማእሱ ሕብረ ለምጽ ።
ይሑር ኀበ ካህን አሮን አው ኀበ አሐዱ እምደቂቁ እምካህናት ።
ወይርአያ ካህን ለይእቲ ሕብር እንተ ውስተ ሕብረ ማእሱ ።
ወእመኒ ተወለጠ ሥዕርታ ለይእቲ ሕብር ወጻዕደወ ወእመኒ እኩይ ርእየታ ለይእቲ ሕብር ውስተ ሕብረ ማእሱ ወሕብረ ለምጽ ይእቲ ይርአያ ካህን ወያርኵሳ ።
ወእመሰ ጸዐዳ ሕብር ይእቲ ውስተ ሕብረ ማእሱ ወኢኮነት እኩየ ርእየታ ውስተ ማእሱ ወኢተወለጠት ሥዕርታ ወኢጻዕደወ ወይእቲኒ ኢታስተርኢ በሕቁ ወያጸንሖ ካህን ሰቡዐ ዕለተ በእንተ ይእቲ ሕብር ።
ወበሳብዕት ዕለት ይሬእያ ካህን ለይእቲ ሕብር ወናሁ ሀለወት ዓዲሃ ይእቲ ሕብር ቅድሜሁ ወኢኀደገት ይእቲ ሕብር እምነ ማእሱ ወያጸንሖ ካህን ካልአ ሰቡዐ ዕለተ ።
ወይሬእዮ ካህን ዳግመ በሳብዕት ዕለት ወናሁ ኢታስተርኢ በሕቁ ይእቲ ሕብር ወኢኀደገት እምነ ማእሱ ይእቲ ሕብር ወያነጽሖ ካህን እስመ ትእምርት ይእቲ ወየኀፅብ አልባሲሁ ወንጹሐ ይከውን ።
ወእመሰ ተወለጠት ይእቲ ሕብር ወእኪተ ኮነት ውስተ ማእሱ እምድኅረ ርእዮ ካህን ወአንጽሖ ወየሐውር ዳግመ ኀበ ካህን ።
ወይሬእዮ ካህን ወናሁ አክየት ይእቲ ሕብር ውስተ ማእሱ ወያረኵሶ ካህን እስመ ለምጽ ይእቲ ።
ወሕብረ ለምጽ እመ ወፅአት ላዕለ ብእሲ የሐውር ኀበ ካህን ።
ወይሬእዮ ካህን ወናሁ ከመ ርምየት ጸዐዳ ይእቲ ውስተ ማእሱ ወአውፅአት ሥዕተ ጸዐዳ ወጐንደየት ውስተ ሥጋሁ ውስተ ዘዳኅን ውስተ ዘሕያው ሕብረ ማእሱ ።
ይእቲ ትእምርት ጸዐዳ ወያረኵሶ ካህን ወኢያፀንሕ እስመ ርኩስ ውእቱ ።
ወእመሰ ወጽአ ለምጽ ውስተ ማእሱ ወከደነ ሕብረ ለምጽ ኵሎ ማእሶ እምርእሱ እስከ እገሪሁ ኵሉ ኀበ ይሬእዮ ካህን ።
ወርእዮ ካህን ከመ ከደኖ ለምጽ ኵሎ ሕብረ ማእሱ ያነጽሖ እስመ ኵለንታሁ ተወለጠ ወጻዕደወ በእንተ ዝንቱ ንጹሕ ውእቱ ።
ወበዕለተ አስተርአየ ላዕሌሁ ሕብር ዘዳኅን ይረኵስ ።
ወይሬእዮ ካህን ለውእቱ ሕብር ዘዳኅን ወያረኵሶ ውእቱ ሕብር ዘዳኅን ወበእንተ ዝንቱ ርኩስ ውእቱ እስመ ለምጽ ኮነ ።
ወእመሰ ኀደገ ውእቱ ሕብር ዘዳኅን ወተወለጠ ወጻዕደወት የሐውር ኀበ ካህን ።
ወይሬእዮ ካህን ወናሁ ተወለጠት ይእቲ ሕብር ወጻዕደወት ወያነጽሓ ካህን ለይእቲ ሕብር እስመ ንጹሐ ኮነ ።
ወለእመ ፈርገገ ሥጋሁ ውስተ ርምየተ ቍስሉ ሐይዎ ።
ወወፅአ ውስተ ይእቲ መካነ ቍስሉ ጸዐዳ ከመ ርምየት እንተ ታስተርኢ ጸዓድዒድ አው ቀያሕይሕት ያርእዮ ለካህን ።
ወናሁ እኪት ይእቲ እምነ ማእሱ ወሥዕርታኒ ተወለጠ ወጻዕደወ ወያረኵሶ ካህን እስመ ሕብረ ለምጽ ይእቲ ወውስተ ርሜት ወፅአት ።
ወእመሰ ርእዮ ካህን አልቦ ጸዐዳ ሥዕርተ ውስቴታ ወኢኮነት እኪተ ውስተ ሕብረ ማእሱ ወለሊሃኒ ኢታስተርኢ ወያፀንሖ ካህን ሰቡዐ ዕለተ ።
ለእመ ተክዕወት ውስተ ማእሱ ያረኵሶ ካህን እስመ ሕብረ ለምጽ ይእቲ ወውስተ ርሜት ወፅአት ።
ወእመሰ በመካና ነበረት ይእቲ ሕብር ወኢተክዕወት ርምየተ ቍስል ይእቲ ወያነጽሖ ካህን ።
ወለእመ ፈርገገ ሥጋ ውስተ ማእሱ እመኒ ውዕየተ እሳት ወወፅአት ውስተ ማእሱ ዘዳኅን እምነ ውዕየተ እሳት ወአስተርአየ ሕብር ጸዐዳ እንዘ ታቅየሐይሕ አው ጸዓድዒድ ።
ወይሬእያ ካህን ወናሁ ወለጠት ሥዕርተ ጸዓዳ ወአስተርአየ ወርእየታኒ እኩይ እምነ ማእሱ ለምጽ ይእቲ ።
ወውስተ ውዕየት ወፅአት ወያረኵሶ ካህን እስመ ሕብረ ለምጽ ይእቲ ።
ወእመሰ ርእዮ ካህን ወናሁ አልቦ ውስቴታ ሥዕርተ ጸዐዳ ዘያስተርኢ ወኢኮነት እኪተ እምነ ማእሱ ወለሊሃኒ ኢታስተርኢ ወያጸንሖ ካህን ሰቡዐ ዕለተ ።
ወይሬእዮ ካህን በሳብዕት ዕለት ለእመ ተክዕወት ውስተ ማእሱ ያረኵሶ ካህን እስመ ሕብረ ለምጽ ይእቲ ወውስተ ርምየት ወፅአት ።
ወእመሰ በመካና ነበረት ይእቲ ሕብር ወኢተክዕወት ውስተ ማእሱ ወለሊሃኒ ኢታስተርኢ ርምየተ ውዕየት ይእቲ ወያነጽሖ ካህን እስመ መካና ለዕየት ይእቲ ።
ወእመቦ ብእሴ አው ብእሲተ ዘወፅአ ሕብረ ለምጽ ውስተ ርእሱ አው ውስተ ጽሕሙ ።
ወይሬእያ ካህን ለይእቲ ሕብር ወናሁ ርእየታ እኩይ እምነ ማእሱ ወቦ ውስቴታ ሥዕርተ ጸዐዳ ቀጣነ እንተ ወፅአት ።
ወያረኵሶ ካህን እስመ ትእምርተ ለምጽ ይእቲ ዘርእስ አው ለምጽ ዘጽሕም ይእቲ ።
ወእመሰ ርእዮ ካህን ሕብራ ለይእቲ ትእምርት ወኢኮነ እኩየ ርእየታ እምነ ማእሱ ወሥዕርተ ጸዐዳ አልቦ ውስቴታ ወያጸንሖ ካህን ለሕብረ ይእቲ ትእምርት ሰቡዐ ዕለተ ።
ወይሬእያ ካህን ለይእቲ ሕብር በሳብዕት ዕለት ወናሁ ኢተክዕወት ይእቲ ሕብር ወሥዕርተ ጸዐዳ አልቦ ውስቴታ ወርእየታኒ ለይእቲ ሕብር ኢኮነ እኩየ እምነ ማእሱ ።
ወሶበ ይትላጸይ ውስተ ይእቲ መካነ ማእሱ ኢትወፅእ ይእቲ ሕብር ያጸንሓ ካህን ለይእቲ ሕብር ካልአ ሰቡዐ ዕለተ ።
ወይሬእያ ካህን ለይእቲ ሕብር በሳብዕት ዕለት ወናሁ ኢተክዕወት ይእቲ ሕብር ውስተ ማእሱ እምድኅረ ተላጸየ ወርእየታኒ ለይእቲ ሕብር ኢኮነ እኩየ እምነ ማእሱ ።
ወያነጽሖ ካህን ወኀፂቦ አልባሲሁ ንጹሐ ይከውን ።
ወእመሰ ተክዕወት ይእቲ ሕብር ውስተ ማእሱ እምድኅረ አንጽሕዎ ።
ይሬእዮ ካህን ወናሁ ተክዕወት ይእቲ ሕብር ውስተ ማእሱ ኢይፈትን ካህን ሥዕርተ ጸዐዳ እስመ ርኩስ ውእቱ ።
ወእመሰ ውስተ መካና ነበረት ይእቲ ሕብር ወሥዕርተ ጸሊም ወፅአ ውስቴታ ሐይወት ይእቲ ሕብር ወንጹሕ ውእቱ ወያነጽሖ ካህን ።
ወለብእሲኒ አው ለብእሲትኒ እመቦ ዘወፅአ ውስተ ማእሰ ሥጋሁ በራህርህት አው ጸዓድዒድ ።
ይሬእያ ካህን ወናሁ ውስተ ማእሰ ሥጋሁ ብርህት አው ጸዓድዒድ ሕንብርብሬ ይእቲ ወወፅአት ውስተ ማእሰ ሥጋሁ ወንጹሕ ውእቱ ።
እመቦ ዘተመልጠ ርእሱ በራሕ ውእቱ ወንጹሕ ውእቱ ።
ወእመሰ መንገለ ፍጽሙ ተመልጠ ርእሱ ዘስንሐት ውእቱ ወንጹሕ ውእቱ ።
ወእመሰ ወፅአት ውስተ ብርሐቱ ወውስተ ስንሐቱ ሕብረ ጸዐዳ አው ቀያሕይሕት ለምጽ ይእቲ ወወፅአ ውስተ ብርሐቱ አው ውስተ ስንሐቱ ።
ወይሬእያ ካህን ወናሁ ርእየተ ሕብራ ጸዐዳ አው ቀያሕይሕት ውስተ ብርሐቱ አው ውስተ ስንሐቱ ከመ ርእየተ ለምጽ ውስተ ማእሰ ሥጋሁ ።
ዘለምጽ ውእቱ ብእሲሁ ወምዕረ ይሬእያ ካህን ለይእቲ ሕብር እንተ ውስተ ርእሱ አው እንተ ውስተ ስንሐቱ ።
ወዘለምጽኒ ዘሀሎ ላዕሌሁ ይእቲ ሕብር ዘለምጽ አልባሲሁ ፍቱሐ ይኩን ወርእሱኒ ክሡተ ይኩን ወይገልብብ አፉሁ ወርኩሰ ይሰመይ ።
ኵሎ መዋዕለ መጠነ ሀሎ ላዕሌሁ ለምጽ ወርኩስ ውእቱ ወርኩሰ ይኩን ወዕሉለ ይኩን አፍአ እምትዕይንት ይኩን ምንባሩ ።
ወውስተ ልብስኒ እመ ወፅአ ትእምርተ ለምጽ እመኒ ውስተ ልብሰ ፀምር ወእመኒ ውስተ ልብሰ ዐጌ ።
እመኒ ውስተ ስፍሑ ወእመኒ ውስተ ፋእሙ እመኒ ውስተ ዐጌ ወእመኒ ውስተ ፀምር እመኒ ውስተ ማእስ ወእመኒ ውስተ ኵሉ ምግባረ ማእስ ።
ወወፅአት ሕብር እንተ ታኅመለምል አው እንተ ታቅየሐይሕ ውስተ ማእስ አው ውስተ ልብስ እመኒ ውስተ ስፍሑ ወእመኒ ውስተ ፋእሙ አው ውስተ ኵሉ ንዋየ ማእስ ወሕብረ ለምጽ ይእቲ ያርእያ ለካህን ።
ወይሬእያ ካህን ለይእቲ ሕብር ወያጸንሓ ካህን ለይእቲ ሕብር ሰቡዐ ዕለተ ።
ወይሬእያ ካህን ለይእቲ ሕብር በሳብዕት ዕለት ወለእመ ተክዕወት ይእቲ ሕብር ውስተ ውእቱ ልብስ እመኒ ውስተ ስፍሑ ወእመኒ ውስተ ፋእሙ አው ውስተ ማእስ አው ውስተ ኵሉ ምግባር ዘማእስ ለምጽ እንተ ኢተኀድግ ይእቲ ።
ያውዕይዎ ለውእቱ ልብስ እመኒ ውስተ ስፍሑ ወእመኒ ውስተ ፋእሙ እመኒ ዘፀምር ወእመኒ ዘዐጌ ወእመኒ ውስተ ኵሉ ንዋየ ማእስ ውስተ ዘወፅአት ይእቲ ሕብር እስመ ለምጽ ይእቲ እንተ ኢተኀድግ ይእቲ በእሳት ለይውዕይዎ ።
ወእምሰ ርእዮ ካህን ኢተክዕወት ይእቲ ሕብር ውስተውእቱ ልብስ እመኒ ውስተ ስፍሑ ወእመኒ ውስተ ፋእሙ ወእመኒ ውስተ ንዋይ ዘማእስ ።
ወይኤዝዝ ካህን ይኅፅቡ ኀበ ወፅአት ይእቲ ሕብር ወያጸንሓ ካህን ለይእቲ ሕብር ዳግመ ሰቡዐ መዋዕለ ።
ወይሬእያ ካህን ለይእቲ ሕብር እምድኅረ ኀፀብዋ ወለእመ ኢኀደጋ ሕብረ ርእየታ ወለእመኒ ኢተዘርወት ይእቲ ሕብር ርኩስ ውእቱ ወበእሳት ያውዕይዎ እስመ አኀዘት ውስተ ውእቱ ልብስ አው ውስተ ስፍሑ አው ውስተ ፋእሙ ።
ወለእመሰ ርእዮ ካህን ኢታስተርኢ ይእቲ ሕብር እምድኅረ ኀፀብዋ ያሴስሉ መካና እምውስተ ውእቱ ልብስ እመኒ እምውስተ ስፍሑ ወእመኒ እምውስተ ፋእሙ ወእመኒ እምውስተ ማእስ ።
ወእመሰ ዳግመ አስተርአየት ውስተ ውእቱ ልብስ እመኒ ውስተ ስፍሑ ወእመኒ ውስተ ፋእሙ ወእመኒ ውስተ ኵሉ ንዋይ ዘማእስ ለምጽ ይእቲ ወበእሳት ያውዕይዎ ለዘውስቴቱ ወፅአት ይእቲ ሕብር ።
ወለእመሰ ተኀፂቦ ውእቱ ልብስ እመኒ ዘውስተ ስፍሑ ወእመኒ ዘውስተ ፋእሙ ወእመኒ ውስተ ኵሉ ንዋየ ማእስ ኀደገቶ ይእቲ ሕብር የኀፅብዎ ዳግመ ወንጹሐ ይከውን ።
ዝንቱኬ ውእቱ ሕጉ ለሕብረ ለምጽ ዘይወፅእ ውስተ ልብስ እመኒ ዘፀምር ወእመኒ ዘዐጌ እመኒ ውስተ ስፍሑ ወውስተ ፋእሙኒ ወእመኒ ኵሉ ንዋይ ዘማእስ በዘያነጽሕዎ ወበዘ ያረኵስዎ ።
ወከመዝ ውእቱ ሕጉ ለንስሓ ቅዱስ ውእቱ ለቅዱሳን ።
ውስተ መካን ኀበ ይጠብሑ ዘመሥዋዕት በህየ ይጠብሕዎ ለውእቱ በግዕ ዘንስሓ ወይክዕዉ ደሞ ውስተ ምንባረ ምሥዋዕ ውስተ ዐውዱ ።
ወኵሎ ሥብሖ ያወጽእ እምኔሁ ወሐቌሁኒ ወሥብሖ ዘይከድን ንዋየ ውስጡ ወሥብሖ ዘውስተ አማዑቱ ።
ወክልኤሆን ኵለያቲሁ ወሥብሐ ዘላዕሌሆን ዘውስተ ፀራዒቲሁ ወከብዶ እንተ ትንእስ ምስለ ኵለያቲሁ ይመትሮ ።
ወይወድዮ ካህን ውስተ ምሥዋዕ ቍርባን ውእቱ ዘመዐዛ ሠናይ ለእግዚአብሔር ዘበእንተ ንስሓ ውእቱ ።
ኵሉ ተባዕት እምውስተ ካህናት ይበልዖ በመካን ቅዱስ ይበልዕዎ ።
ቅዱስ ውእቱ ለቅዱሳን ።
በከመ ዘበእንተ ኀጢአት ከማሁ ዘበእንተ ንስሓ አሐዱ ሕጎሙ ለካህን ዘያስተሰሪ በእንቲአሆሙ ሎቱ ውእቱ ።
ወካህን ዘያበውእ መሥዋዕተ ሰብእ ማእሰ መሥዋዕቱ ዘውእቱ ሦዐ ሎቱ ውእቱ ።
ወኵሉ መሥዋዕት ዘግቡር ለኵሉ ደቂቀ አሮን ውእቱ ዕሩይ ለለ አሐዱ ።
ከመዝ ውእቱ ሕገ መሥዋዕተ መድኀኒት ዘያመጽኡ ለእግዚአብሔር ።
ወለእመ በእንተ አኰቴት አምጽኦ ያመጽእ ውስተ መሥዋዕተ አኰቴት ኅብስተ ስንዳሌ ዘግቡር በቅብእ ወጸራይቀ ናእተ ዘቅቡእ በቅብእ ወስንዳሌ ዘልውስ በቅብእ ።
ምስለ ኅብስት ዘብሑእ ያመጽእ ቍርባኖ ለመሥዋዕተ አኰቴት ዘመድኀኒቱ ።
ይወስድ እምኔሁ አሐደ እምኵሉ ቍርባኑ ሀብተ እግዚአብሔር ለካህን ለዘይክዕዎ ለውእቱ ደመ መድኀኒት ሎቱ ውእቱ ።
ወሥጋኒ ዘመሥዋዕተ መድኀኒት ሎቱ ውእቱ ወበዕለት ያመጽእዎ ይበልዕዎ ወአልቦ ዘያተርፉ እምኔሁ ለነግህ ።
ወለእመሰ ዘብፅአት አው ዘበፈቃዱ ያበውእ ቍርባኖ በዕለተ አምጽአ መሥዋዕቶ ይበልዕዎ ወበሳኒታ ።
ወእመቦ ዘተርፈ እምውስተ ሥጋ መሥዋዕቱ እስከ ሣልስት ዕለት በእሳት ያውዕይዎ ።
ወእመሰ በልዑ እምውስተ ውእቱ ሥጋ በሣልስት ዕለት ኢይትወከፎ ለዘ አብአ ወኢይትኈለቆ እስመ ርኵስ ።
ወነፍስ እንተ በልዐት እምኔሁ ይእቲ ትነሥእ ኀጢአቶ ።
ወሥጋኒ እምከመ ለከፈ እምኵሉ ርኩስ ኢይብልዕዎ በእሳት ያውዕይዎ ኵሉ ንጹሕ ይብላዕ እምውስተ ውእቱ ሥጋ ።
ወነፍስ እንተ በልዐት እምውስተ ውእቱ ሥጋ ዘመሥዋዕተ መድኀኒት ዘእግዚአብሔር እንዘ ርኵሱ ላዕሌሁ ለትደምሰስ ይእቲ ነፍስ እምውስተ ሕዝባ ።
ወነፍስኒ እንተ ገሰሰት እምኵሉ ርኩስ አው እምርኵሰ ሰብእ አው ዘእንስሳ ዘኢኮነ ንጹሐ አው አምኵሉ ርኩስ ዘኢኮነ ንጹሐ ።
ወበልዐ እምውስተ ሥጋ ዘመሥዋዕተ መድኀኒት ዘእግዚአብሔር ለትደምሰስ ይእቲ ነፍስ እምውስተ ሕዝባ ።
ንግሮሙ ለደቂቀ እስራኤል ወበሎሙ ኵሎ ሥብሐ ላህም ወዘበግዕ ወዘጠሊ ኢትብልዑ ።
ወኵሉ ሥብሐ ምውት ወዘብላዐ አርዌ ለኵሉ ግብር ይኩንክሙ ወለበሊዕ ባሕቱ ኢይብልዕዎ ።
ኵሉ ዘበልዐ ሥብሐ እምውስተ ዘያመጽኡ ለእግዚአብሔር መሥዋዕተ እምውስተ መራዕይ ለትደምሰስ ይእቲ ነፍስ እምውስተ ሕዝባ ።
ኵሎ ደመ ኢትብልዑ በኵልሄ በኀበ ሀለውክሙ ኢዘእንስሳ ወኢዘአዕዋፍ ።
ኵሉ ነፍስ እንተ በልዐት ደመ ለትደምሰስ ይእቲ ነፍስ እምውስተ ሕዝባ ።
ንግሮሙ ለደቂቀ እስራኤል ወበሎሙ ዘያመጽእ መሥዋዕተ መድኀኒት ለእግዚአብሔር ያመጽእ ቍርባኖ ለእግዚአብሔር ውስተ መሥዋዕተ መድኀኒቱ ።
እደዊሁ ያመጽእ መሥዋዕቶ ለእግዚአብሔር ሥብሐ ተላዕ ወከብዶ እንተ ትንእስ ያመጽእ ከመ ይሢም ቍርባኖ ቅድመ እግዚአብሔር ።
ወይወድዮ ካህን ለሥብሐ ተላዕ ውስተ ምሥዋዕ ወተላዑሰ ይኩን ለአሮን ወለደቂቁ ።
ወአገደሁ ዘየማን ይሁብ ሀብተ ለካህን እምውስተ መሥዋዕተ መድኀኒትክሙ ።
ዘያመጽእ ደመ መድኀኒቱ ወሥብሖኒ ዘእምውስተ ደቂቀ አሮን ሎቱ ውእቱ አገዳ ዘየማን ክፍሉ ።
እስመ ተላዕ ዘሀብት ወአገዳ ዘየማን ነሣእኩ እምደቂቀ እስራኤል እምውስተ መሥዋዕተ መድኀኒትክሙ ።
ወወሀብኩ ለአሮን ካህን ወለደቂቁ ይኩኖሙ ሕገ ዘለዓለም እምነ ደቂቀ እስራኤል ።
ዝንቱ ክፍሉ ለአሮን ወለደቂቁ እምነ መሥዋዕቱ ለእግዚአብሔር እምአመ ይመጽኡ ይኩኑ ካህነ ለእግዚአብሔር ።
በከመ አዘዞ እግዚአብሔር የሀብዎሙ እምአመ ቀብእዎሙ እምውስተ ደቂቀ እስራኤል ወይኩኖሙ ሕገ ዘለዓለም በመዋዕሎሙ ።
ዝንቱ ውእቱ ሕጉ ለቍርባን ወለመሥዋዕት ለዘበእንተ ኀጢአትኒ ወለዘበእንተ ንስሓኒ ወለፍጻሜሁኒ ወለመሥዋዕተ መድኀኒትኒ ።
በከመ አዘዞ እግዚአብሔር ለሙሴ በደብረ ሲና በዕለተ አዘዞሙ እግዚአብሔር ለደቂቀ እስራኤል ያብኡ ቍርባኖሙ ቅድመ እግዚአብሔር በገዳም ዘሲና ።
አዝዞሙ ለደቂቀ እስራኤል ወያምጽኡ ለከ ቅብአ ዘይት ንጹሐ ወውጉአ ለማኅቶት በዘ ታኀቱ ማኅቶተ በኵሉ ጊዜ ።
አፍአ እምነ መንጦላዕት ዘደብተራ መርጡል ወያኀትውዋ አሮን ወደቂቁ እምሰርክ እስከ ነግህ ቅድመ እግዚአብሔር ለዘልፍ ሕገ ዘለዓለም ይኩንክሙ በመዋዕሊክሙ ።
ወዲበ መራናት እንተ ንጽሕት አኅትዉ ውእተ መኃትወ ቅድመ እግዚአብሔር እስከ ይጸብሕ ።
ወንሥኡ ስንዳሌ ወግበሩ ዐሥሩ ወክልኤ ኅብስተ ዘክልኤቱ ዓሥራት ይኩን አሐዱ ኅብስቱ ።
ወትሠርዕዎ ምክዕቢተ ስድስተ ኅብስተ ትሠርዑ አሐተኒ ዲበ ማእድ እንተ ንጽሕት ቅድመ እግዚአብሔር ።
ወትሠርዑ ምስሌሁ ስኂነ ንጹሐ ወጼወ ወይከውን ውእቱ ኅብስተ ለተዝካር ሥሩዕ ቅድመ እግዚአብሔር ።
ወበዕለተ ሰንበት ትሠርዕዎ ቅድመ እግዚአብሔር ለዘልፍ በኀበ ደቂቀ እስራኤል ወሕግ ዘለዓለም ውእቱ ።
ወይኩን ለአሮን ወለደቂቁ ወይብልዕዎ በመካን ቅዱስ እስመ ቅዱስ ዘቅዱሳን ውእቱ ሎቱ እምውስተ ዘይሠውዑ ለእግዚአብሔር ሕግ ዘለዓለም ውእቱ ።
ወወፅአ ወልደ ብእሲት እስራኤላዊት ወአቡሁሰ ግብጻዊ ወእምውስተ ደቂቀ እስራኤል ወተበአሱ በውስተ ትዕይንት ወልደ እስራኤላዊት ወብእሲ እስራኤላዊ ።
ወሰመየ ወልዳ ለእንታክቲ ብእሲት እስራኤላዊት ስመ እግዚአብሔር ወረገመ ወአምጽእዎ ኀበ ሙሴ ወስማ ለእሙ ሰሎሚት ወለተ ደብር ዘእምውስተ ነገደ ዳን ።
ወወደዮ ውስተ ሞቅሕ እስከ ይኴንኖ በትእዛዘ እግዚአብሔር ።
አውፅኦ ለዘ ረገመ አፍአ እምትዕይንት ወይደዩ እደዊሆሙ ዲበ ርእሱ ኵሎሙ እለ ሰምዕዎ ወይወግርዎ በእበን ኵሉ ትዕይንት ።
ወንግሮሙ ለደቂቀ እስራኤል ወበሎሙ ብእሲ ብእሲ ለእመ ረገመ አምላከ ጌጋየ ይከውኖ ።
እስመ ሰመየ ስመ እግዚአብሔር ሞተ ለይሙት በእበን ለይውግርዎ ኵሉ ተዓይን እመኒ ግዩር ወእመኒ ዘእምፍጥረቱ እምከመ ሰመየ ስመ እግዚአብሔር ለይሙት ።
ወብእሲ ዘቀተለ እምኵሉ ነፍሰ ሰብእ ለይቅትልዎ ።
ወእመሰ እንስሳ ቀተለ ይፈዲ ነፍሰ ህየንተ ነፍስ ።
ወለእመሰቦ ዘአቍሰለ ካልአ በከመ ገብረ ላዕለ ካልኡ ከማሁ ይግበሩ ላዕሌሁ ።
ስብረት ህየንተ ስብረት ወዐይን ህየንተ ዐይን ወስን ህየንተ ስን በከመ አቍሰለ ሰብአ ከማሁ ግበሩ ላዕሌሁ ።
ወዘዘበጠ ሰብአ ወቀተለ ሞተ ለይሙት ።
አሐዱ ውእቱ ኵነኔሆሙ ለግዩርኒ ወለዘ እምፍጥረቱኒ እስመ አነ እግዚአብሔር አምላክክሙ ።
ወነገሮሙ ሙሴ ለደቂቀ እስራኤል ወአውፅእዎ ለዘፀርፈ አፍአ እምትዕይንት ወወገርዎ በእበን ኵሉ ተዓይን ወገብሩ ደቂቀ እስራኤል በከመ አዘዞ እግዚአብሔር ለሙሴ ።
በሎሙ ለኵሉ ተዓይነ ደቂቀ እስራኤል ቅዱሳነ ኩኑ እስመ ቅዱስ አነ እግዚአብሔር አምላክክሙ ።
አሐዱ አሐዱ እምኔክሙ ይፍራህ አባሁ ወእሞ ወሰንበታትየ ዕቀቡ ።
ወኢትትልዉ አማልክተ ወኢትግበሩ ለክሙ አማልክተ ዘስብኮ እስመ አነ ውእቱ እግዚአብሔር አምላክክሙ ።
ወእመ ሦዕክሙ መሥዋዕተ መድኀኒት ለእግዚአብሔር አንጺሐክሙ ሡዑ ።
ወበዕለተ ትሠውዑ ይብልዕዎ ወበሳኒታ ወለእመቦ ዘተርፈ በሣልስት ዕለት በእሳት ያውዕይዎ ።
ወለእመሰ በልዕዎ ውስተ ብትክ ይትኌለቍ ወኢይሰጠዎ ።
ወዘበልዖ ኀጢአተ ይከውኖ እስመ አርኰሰ ቅድሳቶ ለእግዚአብሔር ወትሰሮ ይእቲ ነፍስ እንተ በልዐቶ እምነ ሕዝባ ።
ወአመ ማእረር ሶበ ተዐፅዱ ምድረክሙ ኢታንጽሑ ዐፂደ ገራህትክሙ ወኢትእርዩ ዘወድቀ እክለ እንዘ ተዐፅዱ ።
ወዐጸደ ወይንከኒ ኢታንጽሕ ቀሲመ ወኢትትቀረም ሕንባባተ ወይንከ ዘወድቀ ለነዳይ ወለግዩር ተኀድጎ እስመ አነ እግዚአብሔር አምላክክሙ ።
ኢትስርቁ ወኢተሐስዉ ወአልቦ ዘይትአገል ካልኦ ።
ወኢትምሐሉ በስምየ በሐሰት ወኢታርኵሱ ስሞ ቅዱሰ ለአምላክክሙ እስመ አነ እግዚአብሔር አምላክክሙ ።
ወኢተዐምፅ ካልአከ ወኢትሂድ ወኢይቢት ኀቤከ ዐስቡ ለዐሳብከ እስከ ይጸብሕ ።
ወኢትንብብ ሕሡመ ላዕለ ጽሙም ወኢትደይ ዕቅፍተ ቅድመ ዕውር ወፍርሆ ለእግዚአብሔር አምላክከ እስመ አነ እግዚአብሔር አምላክክሙ ።
ወኢትግበሩ ዐመፃ ውስተ ፍትሕ ወኢታድልዉ ለገጸ ነዳይ ወኢታድሉ ለገጸ ዐቢይ በጽድቅ ኰንኖ ለካልእከ ።
ወኢትሑር በጕሕሉት ውስተ ሕዝብከ ወኢትቁም ላዕለ ነፍሰ ካልእከ እስመ አነ እግዚአብሔር አምላክክሙ ።
ወኢትጽልኦ ለካልእከ በልብከ ትዛለፎ ወታየድዖ ዘተሐይሶ ለካልእከ ወኢትግበር በእንቲአሁ ኀጢአተ ።
ወኢትትበቀል ለሊከ ወኢትትቀየም ላዕለ ደቂቀ ሕዝብከ ወአፍቅር ካልአከ ከመ ርእስከ አነ እግዚአብሔር አምላክክሙ ።
ዕቀቡ ሕግየ ወኢትሕርስ ብዕራይከ በዘ ባዕድ አርዑት ወኢትትክል ውስተ ዐፀደ ወይንከ ዘዘ ዚአሁ ወልብሰኒ ዘእምክልኤቱ እንመቱ ኀፍረቱ ውእቱ ወኢትልበሶ ።
ወዘሰክበ ምስለ ብእሲት እንተ ዕቅብት ይእቲ ለብእሲ ገብር እንተ ቤዛሃ ኢተውህበ ላቲ ወግዕዛነ ኢተግዕዘት ይዔይኑ ሎሙ ዘይሁብዎሙ ወኢይመውቱ እስመ ኢተግዕዘት ።
ወያመጽእ ዘበእንተ ንስሓሁ ለእግዚአብሔር ኀበ ኆኅተ ደብተራ ዘመርጡል በግዐ ዘንስሓ ።
ወያስተሰሪ ሎቱ ካህን በውእቱ በግዕ ዘንስሓ ቅድመ እግዚአብሔር እስመ ነስሐ በዘ አበሰ ወትትኀደግ ሎቱ ኀጢአቱ እንተ አበሰ ።
ወአመ ቦእክሙ ውስተ ምድር እንተ ይሁበክሙ እግዚአብሔር አምላክክሙ ወተከልክሙ እምኵሉ ዕፅ ዘይበልዑ ታነጽሕዎ እምኵሉ ርኵሱ ወፍሬሁ ።
ዘሠለስቱ ዓም ርኩስ ውእቱ ለክሙ ኢትብልዕዎ ።
ወበራብዕ ዓም ይኩን ኵሉ ፍሬሁ ቅዱሰ ወስቡሐ ለእግዚአብሔር ።
ወበኃምስ ዓም ብልዑ ፍሬሁ ለክሙ ውእቱ እክሉ እስመ አነ እግዚአብሔር አምላክክሙ ።
ወኢትብልዑ በውስተ አድባር ወኢትርኰሱ ወኢትጠየሩ በዖፍ ።
ወኢትግበሩ ለክሙ ቍንዛዕተ እምነ ሥዕርተ ርእስክሙ ወኢትላጽዩ ጽሕመ ገጽክሙ ።
ወእመቦ ዘሞተ መላጼ ኢታቅርቡ ውስተ ሥጋክሙ ወኢትፍጥሩ ለክሙ ፈጠራ እስመ አነ እግዚአብሔር አምላክክሙ ።
ወኢታርኵስ ወለተከ ወኢታዘምዋ ወኢትዘሙ ምድር ወትምላእ ምድር ዐመፃ ።
ዕቀቡ ሰንበትየ ወፍርሁ እምነ ቅዱሳንየ እስመ አነ እግዚአብሔር ።
ወኢትትልዉ ሰብአ ሐርሶ ወኢትትልዉ ሰብአ ሥራይ ከመ ኢትርኰሱ ቦሙ እስመ አነ እግዚአብሔር አምላክክሙ ።
ቅድመ ዘሢበት ተንሥእ ወአክብር ገጸ አረጋዊ ወፍራህ እግዚአብሔር አምላክከ እስመ አነ እግዚአብሔር አምላክክሙ ።
ወለእመቦ ዘመጽአ ኀቤክሙ ግዩር ኢትሣቅይዎ በውስተ ምድርክሙ ።
ከመ ዘእምፍጥረቱ ይኩን ለክሙ ግዩር ዘመጽአ ኀቤክሙ ወአፍቅሮ ከመ ርእስከ እስመ ግዩራነ ኮንክሙ በምድረ ግብጽ ወአነ ውእቱ እግዚአብሔር አምላክክሙ ።
ወኢትግበሩ ዐመፃ በውስተ ፍትሕ ወኢበውስተ ኍልቈ ሐሳብ ወኢበመስፈርት ወኢበመደልው ።
መዳልዊከኒ ዘጽድቅ ይኩን ወመስፈርትከኒ ዘጽድቅ ወሐመድከኒ ዘበጽድቅ ይኩንከ እስመ አነ እግዚአብሔር አምላክክሙ ዘአውፃእኩክሙ እምነ ምድረ ግብጽ ።
ወዕቀቡ ኵሎ ሕግየ ወኵሎ ትእዛዝየ ወግበርዎ እስመ አነ እግዚአብሔር ።
ወነበቦ እግዚአብሔር ለሙሴ በደብረ ሲና ወይቤሎ ።
ንግሮሙ ለደቂቀ እስራኤል ወበሎሙ አመ ቦእክሙ ውስተ ምድር እንተ አነ እሁበክሙ ወታዐርፍ ምድር እንተ አነ እሁበክሙ ወታሰነብት ለእግዚአብሔር ።
ስድስተ ዓመተ ትዘርእ ገራህተከ ወስድስተ ዓመተ ትገምድ ወይነከ ወታስተጋብእ ፍሬሁ ።
ወበሳብዕ ዓም ሰንበት ዕረፍት ውእቱ ለምድር ወታሰነብት ለእግዚአብሔር ገራህተከኒ ኢትዘርእ ወዐጸደ ወይንከኒ ኢትገምድ ።
ወዘለሊሁኒ ይበቍል ውስተ ገራህትከ ኢተዐፅድ ወአስካለኒ ዘቅዱስ ኢትቀሥም ዘይእቲ ዓመት እስመ ዕረፍታ ለምድር ውእቱ ።
ወይኩን ውእቱ ዘሰንበታ ለምድር መብልዐ ለከ ወለገብርከ ወለአመትከ ወለገባኢከ ወለፈላሲኒ ዘየኀድር ኀቤከ ።
ወለእንስሳከ ወለአራዊተ ምድርከኒ ይኩንክሙ መብልዐ ኵሉ እክሉ ።
ወትኌልቍ ለከ ሰብዐተ ዕረፍተ ዘሰብዐቱ ዓመት ዘምስብዒት ወእምዝ ትሬሲ ለከ ስብዓቱ ሰናብተ በዘ ትዜንዉ በመጥቅዕ ውስተ ኵሉ ምድርክሙ በበአርብዓ ወተሰዓቱ ዓመት ።
ወበሳብዕ ወርኅ በዕለተ አስተስርዮ ትዜንዉ በመጥቅዕ ውስተ ኵሉ ምድርክሙ ።
ወቀድስዋ ለይእቲ ዓመት ዘሃምሳ ኵላ ዓመታ ወስብኩ ተኀድጎ ውስተ ኵሉ ምድርክሙ ለኵሉ እለ ይነብሩ ውስቴታ እስመ ዓመተ ተኀድጎ ውእቱ ወተአምረ ይኩንክሙ ወይእቱ ኵሉ ውስተ ጥሪቱ ወይሑር ኵሉ ውስተ ሀገሩ ።
ትእምርተ ተኀድጎ ወይኩንክሙ ውእቱ ዓመት ዘኀምሳ ኵላ ዓመታ ኢትዘርኡ ወኢተዐፅዱ እንበለ ዘለሊሁ በቍለ ወኢትቀሥሙ ዘተቀደሰ ባቲ ።
እስመ ትእምርተ ተኀድጎ ውእቱ ወቅዱሰ ይኩንክሙ ወብልዑ ዘእምውስተ ገዳም እክል ።
ወበይእቲ ዓመት ዘትእምርተ ተኀድጎ የአቱ ኵሉ ውስተ ጥሪቱ ።
ወእመኒ ቦ ዘሤጠ ኀበ ካልኡ ወእመኒ ቦ ዘተሣየጠ በኀበ ካልኡ ኢያጽኅቦ ለካልኡ ።
እምድኅረ ዓመተ ትእምርት ይሠይጥ ለካልኡ ወበመዋዕለ ይዘራእ እክል በውእቱ ዓመት ይፈድየከ ።
በአምጣነ ብዝኆሙ ለእማንቱ ዓመት ያበዝኅ ጥሪቶ ወአመ ይትኀደጉ ውእቶሙ ዓመት የኀድግ ተሣይጦ ወበመዋዕለ ይዘራእ እክል ይፈድየከ ።
ወኢያጽኅብ ሰብእ ለካልኡ ወፍራህ እግዚአብሔር አምላክከ እስመ አነ እግዚአብሔር አምላክክሙ ።
ወግበሩ ኵሎ ኵነኔየ ወኵሎ ፍትሕየ ወዕቀብዎ ወግበርዎ ወትነብሩ ውስተ ምድርክሙ ተአሚነክሙ ።
ወትሁበክሙ ምድር ፍሬሃ ወትበልዑ ወትጸግቡ ወትነብሩ ውስቴታ እንዘ ትትአመኑ ።
ወእመሰ ትብሉ ምንተ ንበልዕ በውእቱ ሳብዕ ዓም ለእመ ኢዘራእነ ወለእመ ኢያስተጋባእነ እክለነ ።
እፌኑ በረከትየ ለክሙ አመ ሳድስ ዓም ወትገብር ፍሬሃ ዘሠለስቱ ዓመት እክል ።
ወትዘርኡ እምኔሁ በሳምንኒ ዓም ወትበልዑ እምውእቱ እክል ከራሚ እስከ ታስዕ ዓም እስከ አመ ይበጽሕ እክላ ትበልዑ ብሉየ ከራሜ ።
ወምድርኒ ኢትሠየጥ ስሉጠ እስመ እንቲአየ ይእቲ ምድር ወእስመ አንትሙ ግዩራነ ወፈላስያነ ኮንክሙ ቅድሜየ ።
ወበኵሉ ደወለ ምድርክሙ ኀበ ምኵናነ ዘዚአክሙ ታቤዝዉ ምድረ ።
ለእመ ነደየ ካልእከ ዘምስሌከ ወሤጠከ ምድሮ ወእምዝ መጽአ ዘቅሩቡ ዘይኰስዮ ታቤዝዎ ዘሤጠ እኁሁ ።
ወእመኒ ዘአልቦ ዘይኰስዮ ውእቱ ወእምዝ ረከበ ውስተ እዴሁ ወአእከለ ለቤዝወቱ ።
ወይኌልቁ ሎቱ ዓመተ ዘእምአመ ሤጠ ወይፈድዮ በመጠነ በጽሐ ለውእቱ ብእሲ ዘኀቤሁ ሤጠ ወይገብእ ሎቱ ገራህቱ ።
ወእመሰ ኢረከበ ውስተ እዴሁ በአምጣነ ይፈድዮ ይከውን ገራህቱ ለዘተሣየጦ እስከ አመ ዓመተ ተኀድጎ ወየሐውር በዓመተ ተኀድጎ ወያገብእ ሎቱ ገራህቶ ።
ወለእመቦ ዘሤጠ ቤቶ ወበውስተ ሀገር እንተ ባቲ ቅጽረ እስከ ይፌጽም መዋዕለ ይእቲ ዓመት ይከውኖ ለቤዝዎ ወያቤዝውዎ ።
ወአብያተሰ ዘውስተ ሀገር እንተ አልባቲ ቅጽረ ዐውዳ ከመ ገራህተ ምድር ይትቤዘዉ ወበኵሉ ጊዜ ያቤዝውዎ ወአመ ተኀድጎኒ ያገብእዎ ።
ወአህጉረ ሌዋውያንኒ ይትቤዘዉ በኵሉ ጊዜ አብያቲሆሙ ዘውስተ አህጉሪሆሙ ወያቤዝውዎሙ ለሌዋውያን ።
ወገራውህኒ ዘደወለ አህጉሪሆሙ ኢይሠየጥ እስመ ደወሎሙ ውእቱ ዘለዓለም ።
ወእመኒ ነደየ ካልእከ ዘምስሌከ ወስእነ ተገብሮ በኀቤከ ተዐቅቦ ከመ ግዩር ወፈላስ ወየሐዩ ካልእከ ምስሌከ ።
ወኢትንሣእ እምኔሁ ርዴ ወኢእመ ብዙኀ አጐንደየ ወፍራህ አምላክከ እስመ አነ እግዚአብሔር ወይሕየው ካልእከ ምስሌከ ።
ወኢትሁቦ ወርቀከ በርዴ ወእክለከኒ ኢትትረደዮ ።
እስመ አነ እግዚአብሔር ዘአውፃእኩክሙ እምነ ምድረ ግብጽ ከመ አሀብክሙ ምድረ ከናአን ወእኩንክሙ አምላክክሙ ።
ወእመ ተፀነሰ ካልእከ ወተሠይጠ ኀቤከ ኢይትቀነይ ለከ ከመ ገብር ።
አላ ከመ ገባኢ ወከመ ፈላሲ ይኩንከ እስከ ዓመተ ተኀድጎ ይትቀነይ ለከ ።
ወአመ ዓመተ ተኀድጎ ይወፅእ ውእቱ ወደቂቁ ምስሌሁ ወይገብእ ውስተ አዝማዲሁ ወውስተ ደወሉ ወየሐውር ብሔሮ ።
እስመ አግብርተ ዚአየ እሙንቱ እለ አውፃእኩ እምነ ምድረ ግብጽ ኢይሠየጡ ከመ ይሠየጥ ገብር ።
ወኢታጠውቆ በጻማ ወፍራህ እግዚአብሔር አምላክከ ።
ወገብረሰ ወአመተኒ መጠነ ረከብከ እምውስተ አሕዛብ እለ ዐውድክሙ እምኔሆሙ ታጠርዩ ገብረኒ ወአመተኒ ።
ወእምውስተ ደቂቆሙኒ ለእለ የኀድሩ ምስሌክሙ እምኔሆሙ ታጠርዩ ወእምውስተ አዝማዲሆሙኒ ኵሎሙ እለ ይነብሩ ውስተ ምድርክሙ ለጥሪትክሙ ይኩኑክሙ ።
ወለውሉድክሙኒ እምውስቴቶሙ ተከፈልዎሙ ወይኩኑክሙ ለጥሪትክሙ ለዓለም ።
ወለዘ እምውስተ አኀዊከ ዘእምደቂቀ እስራኤል አሐዱ አሐዱ ኢያጥቆ ለካልኡ በጻማ ።
ወእመሰ ረከበ ውስተ እዴሁ ውእቱ ግዩር ወእመኒ ዝክቱ ፈላስ ዘኀቤከ ወይቤለከ ሰብአቲሁ አቤዝወኒዮ ለዝንቱ ግዩር አው ለዝክቱ ፈላስ ዘኀቤከ ።
እምድኅረ ተሣየጥካሆሙ እመኒ ዘሰብአቲሁ ለውእቱ ግዩር ታቤዝዎ ወይቤዝዎ አሐዱ እምውስተ ሰብአቲሁ ።
እመኒ እምውስተ አኀወ አቡሁ ወእመኒ ወልደ እኁሁ ለአቡሁ ይቤዝውዎ ።
አው እምውስተ ሰብአቲሁ አው እምነ ሥጋሁ አው እምውስተ ነገዱ ይቤዝዎ ወለእመሰ ረከበ ውስተ እዴሁ ለሊሁ ይቤዙ ርእሶ ።
ወየሐስቡ ሎቱ ለዘተሣየጦ እምዓመት ዘተሣየጦ እስከ ዓመተ ተኀድጎ ወይሬስዩ ሎቱ ወርቀ ሤጦ ከመ ዘዕለቱ ለገባኢ ዘእምዓመት እስከ ዓመት ዘሀለወ ምስሌሁ ።
ወእመ ወሰከ እምነ ሰማንቱ ዓም ይሁብ ቤዛሁ እምውስተ ወርቀ ሤጡ ።
ወእመሰ ሕዳጥ ተርፈ ዓመት እስከ ዓመተ ተኀድጎ የኀስቡ ሎቱ ዓመቲሁ ወይሁብ ቤዛሁ ።
ከመ ዐስበ ገባኢ ዘእምዓመት እስከ ዓመት ዘሀለወ ምስሌሁ ወአኮ ዘለለ ዓመት ዘጻመወ ሎቱ በቅድሜሁ ።
ወእመሰ ኢተቤዘወ ከመዝ አመ ዓመተ ተኀድጎ ይወፅእ እምኔሁ ምስለ ደቂቁ ።
እስመ አግብርተ ዚአየ እሙንቱ ደቂቀ እስራኤል እል አውፃእኩ እምነ ግብጽ ወአነ እግዚአብሔር አምላክክሙ ።
ወእመሰ ነፍስ አበሰት እንተ ስምዐ ኮነት ወሰምዐት ቃለ አምሐልዋ ወያአምር ወርእየ ለእመ ኢአይድዐ ኀጢአተ ይከውኖ ።
ወእመቦ ነፍስ እንተ ገሰሰት እምኵሉ ርኩስ አው ምውተ አው ብላዐ አርዌ ወዘኢኮነ ንጹሐ አው በድነ ርኩሰ ወዘኢኮነ ንጹሐ አው በድነ እንስሳ ዘኢኮነ ንጹሐ ።
አው እመ ገሰሰ እምርኵሰ ሰብእ እምነ ኵሉ ርኩስ እምከመ ገሰሰ ይረኵስ ወእመኒ እንዘ ኢያአምር ወእምዝ ተዐውቆ ወነስሐ ።
ወነፍስ እመ መሐለ ወነበበ በከናፍሪሁ ለገቢረ እኪት አው ለገቢረ ሠናይት በእንተ ኵሉ እምከመ ሰብእ መሐለ እንዘ ኢያአምር ።
ወእምዝ ተዐውቆ ወአበሰ በአሐዱ እምዝንቱ ።
ወአይድዐ ኀጢአቶ እንተ አበሰ ባቲ ።
ያመጽእ ለእግዚአብሔር በእንተ ኀጢአቱ እንተ አበሰ በግዕተ አንስተ እምውስተ አባግዕ አው ጠሊተ እምውስተ አጣሊ በእንተ ኀጢአቱ ።
ወያስተሰሪ ሉቱ ካህን በእንተ ኀጢአቱ እንተ አበሰ ወትትኀደግ ሎቱ ኀጢአቱ ።
ወእመሰ አልቦ ውስተ እዴሁ ወኢየአክል ለሤጠ በግዕ ያመጽእ በእንተ ኀጢአቱ እንተ አበሰ ክልኤተ መዓንቀ አው ክልኤተ እጕለ ርግብ ለእግዚአብሔር ።
አሐዱ በእንተ ኀጢአቱ ወአሐዱ ለመሥዋዕት ።
ወያመጽእ ኀበ ካህን ወያበውእ ካህን ዘበእንተ ኀጢአት ይቀድም ወየሐርዶ ካህን ክሣዶ ወኢያወቅዮ ርእሶ ።
ወይነዝኅ እምነ ደም ዘበእንተ ኀጢአት ውስተ አረፍተ ምሥዋዕ ወዘተርፈ ደሞ ያንጸፈጽፍ ውስተ ምንባረ ምሥዋዕ እስመ ዘበእንተ ኀጢአት ውእቱ ።
ወለካልኡኒ ይገብሮ መሥዋዕተ በከመ ሕጉ ወያስተሰሪ ሎቱ ካህን በእንተ ኀጢአቱ እንተ አበሰ ወይትኀደግ ሎቱ ።
ወእመሰ አልቦ ውስተ እዴሁ ወኢየአክል ለዘውገ መዓንቅ ወለክልኤቱ እጕለ ርግብ ።
ያመጽእ ቍርባኖ በእንተ ኀጢአቱ ስንዳሌ ዓሥርተ እድ ዘመስፈርተ ኢፍ በእንተ ኀጢአቱ ።
ወኢይወዲ ውስቴቱ ቅብአ ወኢያነብር ላዕሌሁ ስኂነ እስመ በእንተ ኀጢአት ውእቱ ።
ወያመጽእ ኀበ ካህን ወይዘግን እምኔሁ ካህን ምልአ ሕፍኑ በእንተ ተዝካሩ ።
ወይወድዮ ውስተ ምሥዋዕ ላዕለ ቍርባኑ ለእግዚአብሔር እስመ ዘኀጢአት ውእቱ ።
ወያስተሰሪ ሎቱ ካህን በእንተ ኀጢአቱ እንተ አበሰ በአሐዱ እምእሉ ወይትኀደግ ሎቱ ወዘተርፈ ይከውን ለካህን ከመ መሥዋዕተ ስንዳሌ ።
ነፍስ ለእመ ረሲዐ ረስዐት ወአበሰት እንዘ ኢትፈቅድ ላዕለ ቅድሳተ እግዚአብሔር ።
ያመጽእ በእንተ ንስሓሁ ለእግዚአብሔር ሐርጌ ንጹሐ እምውስተ አባግዕ ።
ዘሤጠ ሰቅሎን በሰቅል ዘቅዱስ በእንተ ዘነስሐ ።
ወይፈዲ ዘአበሰ ላዕለ ቅድሳት ወይዌስክ ዓዲ ላዕሌሁ ኃምስተ እዴሁ ።
ወይሁቦ ለካህን ወያስተሰሪ ሎቱ ካህን በውእቱ ሐርጌ ዘንስሓሁ ወይትኀደግ ሎቱ ።
ወነፍስ እመ አበሰት ወገብረ አሐተ እምትእዛዘ እግዚአብሔር ዘኢይከውን ለገቢር በኢያእምሮ ወነስሐ በእንተ ዘኮነቶ ኀጢአት ።
ያመጽእ ሐርጌ እምውስተ አባግዕ ንጹሐ ዘሤጡ ብሩር በእንተ ንስሓሁ ኀበ ካህን ወያስተሰሪ ሎቱ ካህን በእንተ ረሲዖቱ ዘረስዐ ወበዘ ኢያእመረ ወይትኀደግ ሎቱ ።
እስመ ነሲሖ በንስሓ ነስሐ ቅድመ እግዚአብሔር ።
ወተናገሮ እግዚአብሔር ለሙሴ ወይቤሎ ።
ንግሮሙ ለደቂቀ እስራኤል ወበሎሙ ነፍስ ለእመ አበሰት በኢያእምሮ እምውስተ ኵሉ ትእዛዘ እግዚአብሔር ዘኢይከውን ለገቢር ወገብረት አሐተ እምውስቴቱ ።
ለእመኒ ሊቀ ካህናት ዘቅቡእ አበሰ እምውስተ ሕዝብ ያመጽእ ህየንተ አበሳሁ ዘአበሰ ላህመ ንጹሐ እምውስተ አልህምት ለእግዚአብሔር በእንተ ኀጢአቱ ።
ወያመጽኦ ለውእቱ ላህም ኀበ ኆኅተ ደብተራ ዘመርጡል ቅድመ እግዚአብሔር ወይወዲ እዴሁ ላዕለ ርእሰ ላህሙ ወይጠብሖ ለውእቱ ላህም ቅድመ እግዚአብሔር ።
ወይነሥእ ካህን ዘቅቡእ ወፍጹም በእዴሁ እምውስተ ደሙ ለውእቱ ላህም ወያበውኦ ውስተ ደብተራ ዘመርጡል ።
ወይጠምዕ ካህን አጽባዕቶ ውስተ ደሙ ወይነዝኅ እምውስተ ውእቱ ደም ስብዕ በአጽባዕቱ ቅድመ እግዚአብሔር ላዕለ መንጦላዕተ ቅድሳት ።
ወይወዲ ካህን እምነ ደሙ ለውእቱ ላህም ውስተ አቅርንተ ምሥዋዕ ዘምዕጣን ዘይወድዩ ቅድመ እግዚአብሔር ዘሀሎ ውስተ ደብተራ ዘመርጡል ።
ወይክዑ ኵሎ ደሞ ኀበ መንበሩ ለምሥዋዕ ዘቍርባን ዘኀበ ኆኅተ ደብተራ ዘመርጡል ።
ወኵሎ ሥብሖ ለውእቱ ላህም ዘበእንተ ኀጢአት ያሰስል እምውስተ ሥብሕ ዘይገለብቦ ንዋየ ውስጡ ወኵሎ ሥብሐ ዘውስተ አማዑቱ ።
ወክልኤሆን ኵለያቲሁ ወሥብሐ ዘላዕሌሆን ዘውስተ ፀራዒቲሁ ወከብዶ እንተ ትንእስ ምስለ ኵለያቲሁ ይመትራ ።
በከመ ያወጽኡ ዘላህመ መድኀኒት ወይወድዮ ካህን ውስተ ምሥዋዕ ዘቍርባን ።
ወማእሶኒ ለውእቱ ላህም ወኵሎ ሥጋሁ ምስለ ርእሱ ወምስለ ሰኳንዊሁ ወከርሦ ወካዕሴሁ ።
ወይወስድዎ ኵሎ ላህሞ አፍአ እምትዕይንት ውስተ መካን ንጹሕ ኀበ ይክዕዉ ሐመደ ወያውዕይዎ በዕፀው ወበእሳት ውስተ ምክዓወ ሐመድ ያውዕይዎ ።
ወእመሰ ለኵሉ ተዓይን ዘደቂቀ እስራኤል ተስሕቶሙ ወተረስዐት እምውስተ አዕይንቲሆሙ ቃል ለተዓይን ወገብሩ እምውስተ ኵሉ ትእዛዙ ለእግዚአብሔር ዘኢይከውን ለገቢር ወእምዝ ነስሑ ።
ወተዐውቀቶሙ ኀጢአቶሙ እንተ አበሱ ያመጽእ ትዕይንቶሙ ላህመ እምውስተ አልህምት ንጹሐ በእንተ ኀጢአቶሙ ወያመጽእዎ ኀበ ኆኅተ ደብተራ ዘመርጡል ።
ወይወድዩ ሊቃነ ይእቲ ትዕይንት ላዕለ ርእሱ ለውእቱ ላህም እደዊሆሙ በቅድመ እግዚአብሔር ወይጠብሕዎ ለውእቱ ላህም ቅድመ እግዚአብሔር ።
ወያበውእ ካህን ዘቅቡእ እምውስተ ዶሙ ለውእቱ ላህም ውስተ ደብተራ ዘመርጡል ።
ወይጠምዕ ካህን አጽባዕቶ ውስተ ውእቱ ደም ወይነዝኅ ስብዕ ቅድመ እግዚአብሔር ቅድመ መንጦላዕተ ቅድሳት ።
ወይወዲ እምውስተ ደሙ ካህን ውስተ አቅርንተ ምሥዋዕ ዘቅድመ እግዚአብሔር ዘውስተ ደብተራ ዘመርጡል ።
ወኵሎ ደሞ ይክዑ ኀበ ምንባረ ምሥዋዕ ዘቍርባን ዘሀሎ ኀበ ኆኅተ ደብተራ ዘመርጡል ።
ወኵሎ ሥብሐ ያሴስል እምኔሁ ወይወድዮ ውስተ ምሥዋዕ ።
ወይገብሮ ለውእቱ ላህም በከመ ይገብርዎ ለላህም ዘኀጢአት ከማሁ ያገብር ።
ወያሰተሰሪ ሎሙ ካህን ወይትኀደግ ሎሙ ።
ወይወስድዎ ለውእቱ ላህም አፍአ እምትዕይንት ወያውዕይዎ ለውእቱ ላህም በከመ ያውዕዩ ቀዳሜ ላህም እስመ ኀጢአተ ትዕይንት ውእቱ ።
ወእመሰ መኰንን አበሰ ወገብረ አሐተ እምኵሉ ትእዛዘ እግዚአብሔር አምላኮሙ ዘኢይከውን ለገቢር እንዘ ኢይፈቅድ ወነስሐ ።
ወተዐውቀቶ ኀጢአቱ እንተ አበሰ ባቲ ወያመጽእ ቍርባኖ ሐርጌ እምውስተ አጣሊ ንጹሐ ።
ወይወዲ እዴሁ ውስተ ርእሱ ለውእቱ ሐርጌ ወይጠብሕዎ ውስተ መካን ኀበ ይጠብሑ ዘይሠውዑ ቅድመ እግዚአብሔር እስመ ዘኀጢአት ውእቱ ።
ወይወዲ ካህን እምውስተ ደም ዘበእንተ ኀጢአት በአጽባዕቱ ውስተ አቅርንተ ምሥዋዕ ዘቍርባን ።
ወኵሎ ደሞ ይክዑ ውስተ ምንባረ ምሥዋዕ ዘቍርባን ።
ወኵሎ ሥብሖ ይወዲ ውስተ ምሥዋዕ በከመ መሥዋዕተ ሥብሕ ዘመድኀኒት ወያስተሰሪ ሎቱ ካህን ወይትኀደግ ሎቱ ኀጢአቱ ።
ወእመሰ አሐቲ ነፍስ አበሰት እንዘ ኢትፈቅድ እምሕዝብ ዘውስተ ምድር ወገብረት አሐተ እምትእዛዘ እግዚአብሔር ዘኢይከውን ለገቢር ወነስሐ ።
ወተዐውቀቶ ኀጢአቱ እንተ ገብረ ያመጽእ ጠሊተ እምውስተ አጣሊ አንስተ ንጽሕተ ያመጽእ በእንተ ኀጢአት ዘገብረ ።
ወይወዲ እዴሁ ላዕለ ርእሳ ዘአምጽአ በእንተ ኀጢአቱ ወይጠብሕዋ ለይእቲ ጠሊት በእንተ ኀጢአት ውስተ መካን ኀበ ይጠብሑ ዘምሥዋዕ ።
ወይነሥእ ካህን እምውስተ ደማ በአጽባዕቱ ወይወዲ ውስተ አቅርንት ዘምሥዋዕ ዘቍርባን ወኵሎ ደማ ይክዑ ውስተ መንበረ ምሥዋዕ ።
ወይመትር ኵሎ ሥብሖ በከመ ይመትሩ ሥብሐ ዘበእንተ መድኀኒት ።
ወይወድዮ ካህን ውስተ ምሥዋዕ ለመዐዛ ሠናይ ለእግዚአብሔር ወያስተሰሪ ሎቱ ካህን ወይትኀደግ ሎቱ ።
ወእመሰ በግዐ አምጽአ ቍርባኖ በእንተ ኀጢአቱ አንስተ ንጽሕተ ያመጽእ ።
ወይወዲ እዴሁ ላዕለ ርእሳ ዘበእንተ ኀጢአቱ ወይጠብሕዋ በእንተ ኀጢአቱ ውስተ መካን ኀበ ይጠብሑ ዘይሠውዑ ።
ወይነሥእ ካህን እምውስተ ደም ዘበእንተ ኀጢአት በአጽባዕቱ ወይወዲ ውስተ አቅርንተ ምሥዋዕ ዘቍርባን ወይክዑ ኵሎ ደሞ ኀበ ምንባረ ምሥዋዕ ።
ወይመትር ኵሎ ሥብሖ በከመ ይመትሩ ሥብሐ በግዕ ዘመሥዋዕተ መድኀኒት ።
ወይወድዮ ካህን ውስተ ምሥዋዕ ውስተ ቍርባኑ ለእግዚአብሔር ወያስተሰሪ ሎቱ ካህን በእንተ ኀጢአቱ እንተ አበሰ ወይትኀደግ ሎቱ ።
ወጸውዖ እግዚአብሔር ለሙሴ ወተናገሮ እምውስተ ደብተራ ዘመርጡል ወይቤሎ ።
በሎሙ ለደቂቀ እስራኤል ወአይድዖሙ እመቦ ዘአብአ ብእሲ መባአ እምኔክሙ ለእግዚአብሔር እምእንስሳ ወእምነ ላህም ወእምነ አባግዕ ታበውኡ መባአክሙ ።
ለእመ ለሠዊዕ መባኡ እምውስተ ላህም ተባዕተ ንጹሐ ያመጽኦ ኀበ ኆኅተ ደብተራ ዘመርጡል ያበውኦ ስጥወ ቅድመ እግዚአብሔር ።
ወያነብር እዴሁ ላዕለ ርእሱ ለዝክቱ ዘአምጽአ ለሠዊዕ ከመ ይሰጠዎ ወይሰሪ ሎቱ በእንቲአሁ ።
ወይጠብሕዎ ለውእቱ ላህም ቅድመ እግዚአብሔር ወያመጽኡ ደቂቀ አሮን ደሞ ለሊሆሙ ካህናት ወይክዕውዎ ለደሙ ላዕለ ምሥዋዕ ዐውዶ ዘኀበ ኆኅተ ደብተራ ዘመርጡል ።
ወይወቅዕዎ ወይፈልጡ መለያልዮ ዘዘ ዚአሁ ።
ወይወድዩ እሳተ ደቂቀ አሮን ካህናት ላዕለ ምሥዋዕ ወይዌጥሑ ዕፀወ ላዕለ እሳት ።
ወይዌጥሑ ደቂቀ አሮን ካህናት ዝክተ ዘገመዱ ወርእሰኒ ወሥብሐኒ ላዕለ ዕፀው ወላዕለ እሳት ዘውስተ ምሥዋዕ ።
ወንዋየ ውስጡ ወእገሪሁ የኀፅቡ በማይ ወደወድዮ ካህን ኵሎ ውስተ ምሥዋዕ መሥዋዕት ውእቱ ዘቍርባን ወመዐዛ ሠናይ ለእግዚአብሔር ።
ወእመሰ እምነ አባግዕ ውእቱ መባኡ ለእግዚአብሔር እመኒ በግዕ ወእመኒ መሐስእ ለሠዊዕ ተባዕተ ንጹሐ ያመጽኦ ።
ወይጠብሕዎ በገቦ ምሥዋዕ ዘመንገለ መስዕ ቅድመ እግዚአብሔር ወይክዕዉ ደሞ ደቂቀ አሮን ካህናት ላዕለ ምሥዋዕ ውስተ ዐውዱ ።
ወይሜትርዎ በበ መለያልዩ ወርእሶኒ ወሥብሖኒ ወይዌጥሕዎ ካህናት ላዕለ ዕፀው ዘዲበ እሳት ዘውስተ ምሥዋዕ ።
ወንዋየ ውስጡሰ ወእገሪሁ የኀፅቡ በማይ ወያመጽኦ ካህን ኵሎ ወያነብሮ ውስተ ምሥዋዕ ቍርባን ዘምሥዋዕ ውእቱ ወመዐዛ ሠናይ ለእግዚአብሔር ።
ወእመሰ እምውስተ አዕዋፍ ያበውእ መሥዋዕቶ ቍርባነ ለእግዚአብሔር ወያመጽእ እመ አኮ እምውስተ ማዕነቅ ወእመአኮ እምውስተ ርግብ ቍርባኖ ።
ወያመጽኦ ካህን ኀበ ምሥዋዕ ወይመትር ክሳዶ ወያነብሮ ላዕለ ምሥዋዕ ወያነጽፎ ደሞ ኀበ ምንባረ ምሥዋዕ ።
ወያሴስል ንዋየ ውስጡ ምስለ ጸጕሩ ወያወጽኦ መንገለ ጽባሒሁ ኀበ መንበረ ሐመዱ ።
ወይሴብሮ እምኀበ ክነፊሁ ወኢይሜትሮ ወያነብሮ ካህን ላዕለ ምሥዋዕ ዲበ ዕፀው ዘላዕለ እሳት ።
ቍርባን ዘምሥዋዕ ውእቱ ወመዐዛ ሠናይ ለእግዚአብሔር ።
ወእመሰ መሥዋዕተ መድኀኒት ውእቱ ቍርባኑ ለእግዚአብሔር ለእመ እምውስተ ላህም አምጽአ እመኒ ተባዕተ ወእመኒ አንስተ ንጹሐ ለያምጽእ ቅድመ እግዚአብሔር ።
ወይወዲ እዴሁ ላዕለ ርእሰ ቍርባኑ ወይጠብሖ ኀበ ኆኅተ ደብተራ ዘመርጡል ።
ወይክዕዉ ደሞ ደቂቀ አሮን ካህናት ላዕለ ምሥዋዕ ።
ወያበውኡ እምውስተ መሥዋዕተ መድኀኒት ቍርባነ ለእግዚአብሔር ሥብሐ ዘይገለብባ ለከርሡ ወኵሎ ሥብሐ ዘውስተ ከርሡ ።
ወክልኤሆን ኵልያቶ ወሥብሐ ዘላዕሌሆን ዘውስተ ፀራዒት ወከብደ እንተ ትንእስ ምስለ ኵልያቱ ያወጽአ ።
ወያበውኡ ደቂቀ አሮን ውስተ ምሥዋዕ ላዕለ መሣውዑ ዲበ ዕፀው ዘላዕለ እሳት መሥዋዕተ ለመዐዛ ሠናይ ለእግዚአብሔር ።
ወእመሰ እምውስተ አባግዕ ቍርባኑ መሥዋዕተ መድኀኒቱ ለእግዚአብሔር እመኒ ተባዕት ወእመኒ አንስት ንጹሐ ያምጽእ ።
ወእመሰ ማሕስአ በግዕ ቍርባኑ ያመጽእ ቅድመ እግዚአብሔር ።
ወይወዲ እዴሁ ላዕለ ርእሰ ቍርባኑ ወይጠብሖ ኀበ ኆኅተ ደብተራ ዘመርጡል ወይክዕዉ ደቂቀ አሮን ደሞ ላዕለ ምሥዋዕ ውስተ ዐውዱ ።
ወይነሥእ እምውስተ መሥዋዕተ መድኀኒት ቍርባነ ለእግዚአብሔር ።
ሥብሐ ወሐቌሁ ንጹሐ ምስለ ስመጢሁ ይመትሮ ወኵሎ ሥብሐ ዘይገለብባ ለከርሡ ወኵሎ ሥብሐ ዘውስተ ከርሡ ።
ወክልኤሆን ኵለያቲሁ ወሥብሐ ዘውስተ ፀራዒቲሁ ወከብዶ እንተ ትንእስ ምስለ ኵለያቲሁ ይመትሮ ።
ወይወድዮ ካህን ውስተ ምሥዋዕ ቍርባኑ ውእቱ ለእግዚአብሔር ።
ወእመሰ እምውስተ አጣሊ ቍርባኑ ለእግዚአብሔር ወያመጽኦ ቅድመ እግዚአብሔር ።
ወይወዲ እዴሁ ላዕለ ርእሱ ወይጠብሕዎ ቅድመ እግዚአብሔር ኀበ ኆኅተ ደብተራ ዘመርጡል ወይክዕዉ ደሞ ደቂቀ አሮን ካህናት ላዕለ ምሥዋዕ ውስተ ዐውዱ ።
ወይነሥእ እምውስቴቱ ቍርባነ ለእግዚአብሔር ሥብሐ ዘይገለብባ ለከርሡ ወኵሎ ሥብሐ ዘውስተ ከርሡ ።
ወክልኤሆን ኵለያቲሁ ወኵሎ ሥብሐ ዘላዕሌሆን ዘውስተ ፀራዒቲሁ ወከብደ እንተ ትንእስ ምስለ ኵለያቱ ይመትራ ።
ወያነብሮ ካህን ላዕለ ምሥዋዕ መሥዋዕቱ ውእቱ ዘመዐዛ ሠናይ ለእግዚአብሔር ።
ኵሉ ሥብሕ ለእግዚአብሔር ሕግ ዘለዓለም ውእቱ በኵሉ መዋዕሊክሙ በኵልሄ በኀበ ትነብሩ ኵሎ ሥብሐ ወኵሎ ደመ ኢትብልዑ ።
በሎሙ ለደቂቀ እስራኤል እመቦ እምደቂቀ እስራኤል አው እምግዩራን እለ ገብኡ ውስተ እስራኤል ዘአስተፅመደ ውሉዶ ለመልአክ ሞተ ለይሙት ።
ሕዝብ እለ ውስተ ምድር ለይወግርዎ በእበን ።
ወአነኒ አቀውም ገጽየ ላዕለ ውእቱ ብእሲ ወእደመስሶ እምውስተ ሕዝቡ እስመ ወሀቦ ውሉዶ ይፀመድ መልአከ ከመ ያርኵስ ቅድሳትየ ወከመ ያርኵስ ስመ ቅዱሳንየ ።
ወእመሰ ተዐወርዎ ሰብአ ይእቲ ምድር ለውእቱ ብእሲ ወሰወሩ አዕይንቲሆሙ እምኔሁ እንዘ ያስተፀምድ ውሉዶ ለመልአክ ወኢቀተልዎ ።
ወአቀውም ገጽየ ላዕለ ውእቱ ብእሲ ወላዕለ አዝማዲሁ ወእደመስሰ ሎቱ ወለኵሉ እለ ኀብሩ ምስሌሁ ከመ ይዘምዉ በመላእክት እምነ ሕዝቦሙ ።
ወእመቦ ነፍስ እንተ ተለወት ሰብአ ሐርስ ወሰብአ ሥራያት ከመ ትዘምው ድኅሬሆሙ አቀውም ገጽየ ላዕለ ይእቲ ነፍስ ወእደመስሶ እምነ ሕዝቡ ።
ወኩኑ ቅዱሳነ እስመ አነ እግዚአብሔር ቅዱስ አምላክክሙ ።
ወዕቀቡ ትእዛዝየ ወግበርዎ እስመ አነ እግዚእ እግዚአብሔር ዘይቄድሰክሙ ።
ወእመቦ ብእሲ ዘነበበ ሕሡመ ላዕለ አቡሁ አው ላዕለ እሙ ሞተ ለይሙት ዘነበበ ሕሡመ ላዕለ አቡሁ አው ላዕለ እሙ ጊጉይ ውእቱ ።
ወለእመቦ ብእሲ ብእሲ ዘዘመወ በብእሲተ ብእሲ አው ለእመቦ ዘዘመወ በብእሲተ ካልኡ ሞተ ለይሙት ዘዘመወኒ ወእንተ ዘመወትኒ ።
ወለእመቦ ዘሰከበ ምስለ ብእሲተ አቡሁ ኀፍረተ አቡሁ ከሠተ ሞተ ለይሙቱ ክልኤሆሙ ጊጉያን እሙንቱ ።
ወለእመቦ ዘሰክበ ምስለ ብእሲተ ወልዱ ሞተ ለይሙቱ ክልኤሆሙ እስመ ኀጢአተ ገብሩ ወጊጉያን እሙንቱ ።
ወለእመቦ ዘሰከበ ምስለ ተባዕት ከመ ምስለ አንስት ርኩሰ ገብሩ ክልኤሆሙ ሞተ ለይሙቱ ጊጉያን እሙንቱ ።
ዘነሥአ ብእሲተ ምስለ እማ ኀጢአት ውእቱ ወበእሳት ለያውዕይዎሙ ኪያሁኒ ወኪያሆን ወኢትመጽእ ላዕሌክሙ ኀጢአት ።
ወዘሰከበ ምስለ እንሰሳ ሞተ ለይሙት ወእንስሳሁኒ ቅትሉ ።
ወብእሲትኒ ለእመ ሖረት ኀበ እንስሳ ይስክባ ቅትሉ ብእሲታኒ ወእንስሳሁኒ ሞተ ለይሙቱ ክልኤሆሙ ጊጉያን እሙንቱ ።
ዘሰክበ ምስለ እኅቱ ወእመኒ እንተ እምአቡሁ ወለእመኒ እንተ እምእሙ ወርእየ ኀፍረታ ወይእቲኒ ርእየት ኀፍረቶ ፅእለት ውእቱ ።
ለይሠረዉ በቅድመ ደቂቀ ዘመዶሙ እስመ ከሠተ ኀፍረተ እኅቱ ወጌጋየ ይከውኖሙ ።
ወብእሲኒ ለእመ ሰክበ ምስለ ብእሲት ትክት ወከሠተ ኀፍረታ ወከሠተ ነቅዓ ወይእቲነ ከሠተት ክዕወተ ደማ ለይሠረዉ ክልኤሆሙ እምነ ሙላዶሙ ።
ወኢትክሥት ኀፍረተ እኅተ አቡከ ወእኅተ እምከ እስመ ዘመዶሙ ለእመ ከሠቱ ኀጢአተ ይከውኖሙ ።
ወዘሰክበ ምስለ እንተ ዘመዱ ከሠተ ኀፍረተ ዘመዱ ዘእንበለ ውሉድ ለይሙቱ ።
ወብእሲኒ ዘሰክበ ምስለ ብእሲተ እኁሁ ከሠተ ኀፍረተ እኁሁ ዘእንበለ ውሉድ ይሙቱ ።
ወዕቀቡ ኵሎ ትእዛዝየ ወግበርዎ ወኢትብእሰክሙ ምድር እንተ ውስቴታ አነ አበውአክሙ ከመ ትንበሩ ህየ ውስቴታ ።
ወኢትሑሩ በሕገ አሕዛብ እለ አወፅኦሙ እምኔክሙ እስመ ዘንተ ኵሎ ገብሩ ወአስቈረርክዎሙ ።
ወእቤለክሙ አንትሙ ትወርስዋ ለምድሮሙ ወአነ እሁበክሙዋ ከመ ታጥርይዋ ምድረ እንተ ትውኅዝ ሐሊበ ወመዓረ አነ እግዚአብሔር አምላክክሙ ዘፈለጥኩክሙ እምኵሉ አሕዛብ ።
ወፍልጡ ለክሙ ማእከለ እንስሳ ዘኢኮነ ንጹሐ ወማእከለ እንስሳ ዘንጹሕ ወማእከለ አዕዋፍ ዘንጹሕ ወዘኢኮነ ንጹሐ ።
ወኢታርኵሱ ነፍሰክሙ በንስሳ ወበአዕዋፍ ወበኵሉ ዘይትሐወስ ውስተ ምድር ዘፈለጥኩ ለክም ዘርኵስ ።
ወትከውኑኒ ቅዱሳነ እስመ ቅዱስ አነ እግዚአብሔር አምላክክሙ ዘፈለጥኩክሙ እምኵሉ አሕዛብ ከመ ትኩኑኒ ሊተ ።
ወብእሲትኒ ወብእሲኒ ለእመቦ ዘኮነ ሐራስያነ አው ዘሥራይ ሞተ ለይሙቱ በእብን ወግርዎሙ እስመ ጊጉያን እሙንቱ ።
ነፍስ እመ አበሰት ወአስተተት ወተሀየየት ትእዛዘ እግዚአብሔር ወሐሰዎ ለካልኡ በእንተ ዘአማኅፀኖ አው በእንተ ዘተሳተፉ አው በእንተ ዘሄዶ አው እመቦ ዘዐመዖ ለካልኡ ።
አው እመ ረከበ ዘገደፉ ወሐሰወ በእንቲአሁ ወመሐለ በዐመፃ በእንተ አሐዱ እምኵሉ ዝንቱ ዘይገብር ሰብእ ዘኢይከውን ለአበሳ ቦሙ ።
ወእምከመ አበሰ ወእምዝ ነስሐ ወአግብአ ዘነሥአ ወሄደ አው ዘዐመፀ ወገፍዐ አው ማሕፀኖ እመቦ ዘአማሕፀኖ አው ዘገደፉ ዘረከበ ።
እምነ ኵሉ ዘመሐለ በእንቲአሁ በዐመፃ ወአግብአ ርእሰ ንዋዩ ወዓዲ ይዌስክ ኃምስተ እዴሁ ላዕሌሁ ወያገብእ ለባዕሉ በዕለተ ዘለፍዎ ።
ወያመጽእ ዘበእንተ ንስሓሁ ለእግዚአብሔር በግዐ እምውስተ አባግዕ ንጹሐ ሤጠ ንስሓሁ ።
ወያስተሰሪ ሎቱ ካህን ቅድመ እግዚአብሔር ወይትኀደግ ሎቱ በበይነ አሐዱ እምኵሉ ዘገብረ ወነስሐ በእንቲአሁ ።
አዝዞሙ ለአሮን ወለደቂቁ ወበሎሙ ከመዝ ውእቱ ሕጉ ለመሥዋዕት ወከመዝ ውእቱ ሥርዐታ ።
ለመሥዋዕት ውስተ ምሥዋዕ ተኀድግዎ እስከ ይጸብሕ እንዘ ትነድድ እሳተ ምሥዋዕ ላዕሌሁ ።
ወይለብስ ካህን ልብሰ ዐጌ ወቃሰ ዘዐጌ ይለብስ ።
ውስተ ሥጋሁ ወያሴስል ሐመደ ዘበልዐት እሳተ መሥዋዕት እምውስተ ምሥዋዕ ወያነብሮ ቅሩበ ምሥዋዕ ።
ወያሴስል ውእተ አልባሲሁ ወይለብስ ካልአ አልባሰ ወይወስድ ሐመደ አፍአ እምትዕይንት ውስተ መካን ንጹሕ ።
ወእሳትሰ ትነድድ ውስተ ምሥዋዕ ወኢትጠፍዕ ወያነድድ ዕፀወ ላዕሌሁ ካህን በበነግህ ።
ወይዌጥሕ ላዕሌሁ ዘመሥዋዕት ወይወዲ ውስቴቱ ሥብሐ ዘመድኀኒት ።
ወእሳትሰ በኵሉ ጊዜ ትነድድ ውስተ ምሥዋዕ ወኢይጠፍእ ።
ዝንቱ ውእቱ ሕጉ ለመሥዋዕት ዘያበውኡ ደቂቀ አሮን ውስተ ምሥዋዕ ቅድመ እግዚአብሔር ።
ወይነሥእ እምኔሁ በሕፍኑ እምውስተ ስንዳሌ ዘመሥዋዕት ምስለ ቅብኡ ወምስለ ኵሉ ስኂኑ ዘሀሎ ውስተ መሥዋዕቱ ።
ወይወድዮ ውስተ ምሥዋዕ እስመ ቍርባነ ዝክሩ ውእቱ ለመዐዛ ሠናይ ለእግዚአብሔር ።
ወዘተርፈ እምኔሁ ይበልዑ አሮን ወደቂቁ ወናእተ ይበልዕዎ ውስተ መካን ቅዱስ ውስተ ዐጸደ ደብተራ ዘመርጡል ይበልዕዎ ።
ወኢያብሕእዎ ለአብስሎ ክፍሎሙ ውእቱ ዝንቱ ዘወሀብክዎሙ እምውስተ መሥዋዕቱ ለእግዚአብሔር ቅዱስ ለቅዱሳን ውእቱ ወበከመ ዘበእንተ ኀጢአት ወበከመ ዘበእንተ ንስሓ ።
ኵሉ ተባዕት እምውስተ ካህናት ይበልዖ ሕጉ ውእቱ ዝንቱ ዘለዓለም በመዋዕሊክሙ እምውስተ መሥዋዕቱ ለእግዚአብሔር ኵሉ ዘገሰሰ ይትቄደስ ።
እምአመ ዕለተ ተቀብአ ዓሥርተ እድ ዘመስፈርተ ኢፍ ስንዳሌ ወመሥዋዕትሰ ዘበኵሉ ጊዜ መንፈቃ ለነግህ ወመንፈቃ ለፍና ሰርክ ።
ዝንቱ ውእቱ ዘጸገውክዎ ለአሮን ወለደቂቁ እምነ ዘያመጽኡ ለእግዚአብሔር ።
ምስለ ቅብእ በቴገን ይገብርዎ ወለዊሶሙ ያመጽእዎ እስመ መሥዋዕተ ፍቱት ውእቱ ወቍርባን ዘመዐዛ ሠናይ ለእግዚአብሔር ።
ካህን ዘቅቡእ ህየንቴሁ እምውስተ ደቂቁ ይገብሮ ሕጉ ውእቱ ዘለዓለም ወበኵሉ ጊዜ ዘይትገበር ።
ወኵሉ መሥዋዕት ዘካህን ይነድድ ኵሉ ወአልቦ ዘይትበላዕ እምኔሁ ።
ንግሮሙ ለአሮን ወለሰብኡ ወበሎሙ ከመዝ ውእቱ ሕጋ ለኀጢአት ውስተ መካን ።
ኀበ ይጠብሑ ዘመሥዋዕት በህየ ይጠብሑ ዘበእንተ ኀጢአትኒ በቅድመ እግዚአብሔር ቅዱስ ለቅዱሳን ውእቱ ።
ካህን ዘገብሮ ውእቱ ይበልዖ ወበመካን ቅዱስ ይበልዕዎ በውስተ ዐጸደ ደብተራ ዘመርጡል ።
ኵሉ ዘገሰሶ ለውእቱ ሥጋ ይትቄደስ ወእመቦ ኀበ ተነዝኀ እምነ ደሙ እመኒ ውስተ ልብስ ኀበ ተነዝኅ ዘውስቴቱ ተነዝኀ የኀፅብዎ በመካን ቅዱስ ።
ወልሕኵቱኒ ዘቦቱ አብሰልዎ ይሰብሩ ወእመሰ በንዋየ ብርት አብሰልዎ ያሐብርዎ ወየኀፅብዎ በማይ ።
ኵሉ ተባዕት እምውስተ ካህናት ይበልዖ ቅዱስ ለቅዱሳን ውእቱ ዘእግዚአብሔር ።
ወኵሉ ዘበእንተ ኀጢአት ዘያበውኡ እምውስተ ደሙ ውስተ ደብተራ ዘመርጡል ያስተስርዩ ቦቱ ውስተ ቅድሳት ኢይትበላዕ በእሳት ያነድድዎ ።
በሎሙ ለአሮን ወለደቂቁ ወለኵሉ ደቂቀ እስራኤል ወንግሮሙ ዘንተ ቃለ ዘአዘዘ እግዚአብሔር ።
ወይቤ ብእሲ ብእሲ እመቦ ዘጠብሐ ላህመ አው በግዐ አው ጠሌ በውስተ ትዕይንት ወእመኒ በአፍአ እምትዕይንት ።
ከመ ያምጽኡ ደቂቀ እስራኤል መሣውዒሆሙ ኵሎ ዘይሠውዑ በገዳም ወያበውእዎ ለእግዚአብሔር ኀበ ኆኅተ ደብተራ ዘመርጡል ።
ኀበ ካህን ወይሠውዕዎ መሥዋዕተ መድኀኒት ለእግዚአብሔር ።
ወይክዑ ካህን ደሞ ውስተ ምሥዋዕ ቅድመ እግዚአብሔር ኀበ ኆኅተ ደብተራ ዘመርጡል ወይገብር ሥብሐ ለመዐዛ ሠናይ ለእግዚአብሔር ።
ወኢይሡዑ መሥዋዕቶሙ ለከንቱ በዘ ቦቱ ይዜምዉ ድኅሬሆሙ ወከመዝ ይኩንክሙ ሕግ ዘለዓለም በመዋዕሊክሙ ።
ወበሎሙ ብእሲ ብእሲ እምደቂቀ እስራኤል ወእምደቂቀ ግዩራን እለ ሀለዉ ኀቤክሙ ዘገብረ መሥዋዕተ አው ቍርባነ ።
ወኢያምጽአ ኀበ ኆኅተ ደብተራ ዘመርጡል ከመ ይግበሮ ለእግዚአብሔር ለትሠሮ ይእቲ ነፍስ እምሕዝባ ።
ወብእሲ ብእሲ እምደቂቀ እስራኤል አው እምነ ግዩራን እለ ሀለዉ ኀቤክሙ ዘበልዐ እምኵሉ ደም ።
አቀውም ገጽየ ላዕለ ይእቲ ነፍስ እንተ በልዐት ደመ ወእደመስሳ እምነ ሕዝባ ።
እስመ ደሙ ውእቱ ነፍሱ ለኵሉ ሥጋ ወአነ ረሰይክዎ ለክሙ ለመሥዋዕት በዘ ቦቱ ታስተሰርዩ በእንተ ነፍስክሙ እስመ በደሙ ትትቤዘው ነፍስ ።
ወበእንተ ዝንቱ እቤለክሙ ለደቂቀ እስራኤል ኵሉ ነፍስ እንተ እምኔክሙ ኢትብላዕ ደመ ወግዩርኒ ዘሀሎ ኀቤክሙ ኢይብላዕ ደመ ።
ወብእሲ ብእሲ እምደቂቀ እስራኤል አው እምነ ግዩራን እለ ሀለዉ ኀቤክሙ እመቦ ዘነዐወ ናዕዌ ወቀተለ አርዌ አው ዖፈ እምነ ዘይከውነክሙ ለበሊዕ ይክዑ ደሞ ወይደፍኖ በመሬት ።
እስመ ደሙ ለኵሉ ዘሥጋ ነፍሱ ውእቱ ።
ወእቤሎሙ ለደቂቀ እስራኤል ደሞ ለኵሉ ዘሥጋ ኢትብልዑ እስመ ደሙ ለኵሉ ዘሥጋ ነፍሱ ውእቱ ወኵሉ ዘበልዖ ለይሠሮ ።
ወኵሉ ነፍስ ዘበልዐ ምውተ አው ብላዐ አርዌ እመኒ ዘእምፍጥረቱ ወእመኒ ዘእምግዩር የኀፅብ አልባሲሁ ወይትኀፀብ በማይ ወርኩስ ውእቱ እስከ ሰርክ ።
ወእመሰ ኢኀፀበ አልባሲሁ ወኢተኀፅበ ሥጋሁ በማይ ይከውኖ ኀጢአተ ላዕለ ርእሱ ።
ወእመሰ ህየንተ ነፍስ ቍርባነ ወመሥዋዕተ ለእግዚአብሔር ያመጽእ ስንዳሌ ውእቱ ቍርባኑ ወይክዑ ላዕሌሁ ቅብአ ወይወዲ ዲቤሁ ስኂነ ወመሥዋዕት ውእቱ ።
ወይወስድ ኀበ ደቂቀ አሮን ካህን ወይዘግን እምኔሁ ምልአ ሕፍኑ እምውስተ ስንዳሌ ምስለ ቅብኡ ወኵሉ ስኂኑ ወይወድዮ ካህን ለዝክራ ላዕለ ምሥዋዕ ።
መሥዋዕት ውእቱ ዘመዐዛ ሠናይ ለእግዚአብሔር ።
ወዘተረፈ እምውስተ መሥዋዕት ለአሮን ወለደቂቁ ቅዱስ ዘቅዱስ እመሥዋዕቱ ለእግዚአብሔር ።
ወእመሰ አባእከ ቍርባነ ለመሥዋዕት ብሱለ በእቶን ኅብስተ ስንዳሌ ናእተ ልውሰ በቅብእ ወለግን ናእተ ቅቡአ በቅብእ ።
ወለእመ መሥዋዕተ ቲጉን ቍርባኒከ ስንዳሌ ልውሰ በቅብእ ወናእተ ይኩን ።
ወለእመ ብሱል በመቅጹት መሥዋዕትከ ስንዳሌ በቅብእ ይትገበር ።
ወትፌትቶ ወፍቱቶ ትክዑ ላዕሌሁ ቅብአ ወመሥዋዕት ውእቱ ለእግዚአብሔር ።
ወታመጽእ መሥዋዕተከ ዘገበርከ እምውስተ ዝንቱ ለእግዚአብሔር ወታመጽኦ ኀበ ካህን ።
ወያቄርቦ ኀበ ምሥዋዕ ወይነሥእ ካህን እምውስተ መሥዋዕት ዝክራ ወይወድዮ ካህን ላዕለ ምሥዋዕ መሥዋዕት ውእቱ ወመዐዛ ሠናይ ለእግዚአብሔር ።
ወዘተርፈ እምሥዋዕ ለአሮን ወለደቂቁ ቅዱስ ለቅዱሳን እመሥዋዕቱ ለእግዚአብሔር ።
ኵሎ ዘታመጽኡ ለሠዊዕ ለእግዚአብሔር ኢትግበርዎ ብሑአ እምኵሉ ብሑእ ወእምኵሉ መዓር ኢታምጽኡ እምውስቴቱ ለሠዊዕ ለእግዚአብሔር ለቍርባን ።
ባሕቱ ለዓሥራት ታበውኡ እምውስቴቱ ለእግዚአብሔር እስመ ውስተ ምሥዋዕሰ ኢትሠውዑ እምኔሁ ለመዐዛ ሠናይ ለእግዚአብሔር ።
ወኵሉ ቍርባነ መሥዋዕትክሙ በጼው ይትገበር ወኢይትኀደግ ጼው እምውስተ ዘትሠውዑ ለእግዚአብሔር ውስተ ኵሉ ቍርባኒክሙ ትወድዩ ጼወ ።
ወእመሴ አባእከ መሥዋዕተ እምቀዳሜ እክልካ ለእግዚአብሔር ሐዲሰ ቅልወ ንጹሐ ወልቱመ ወታበውእ መሥዋዕተ እምቀዳሜ እክልከ ።
ወትክዑ ላዕሌሁ ቅብአ ወትወዲ ላዕሌሁ ስሒነ ወመሥዋዕት ውእቱ ።
ወያበውእ ካህን ዝክራ ለውእቱ እክል ምስለ ቅብኡ ወኵሉ ስኂኑ ወመሥዋዕት ውእቱ ለእግዚአብሔር ።
ወነበቦ እግዚአብሔር ለሙሴ እምድኅረ ሞተ ክልኤሆሙ ደቂቀ አሮን በእንተ ዘአምጽኡ እሳተ እምባዕድ ቅድመ እግዚአብሔር ወሞቱ ።
ወይቤሎ እግዚአብሔር ለሙሴ እንዘ ይብል በሎ ለአሮን እኁከ ኢይባእ በኵሉ ሰዓት ውስተ ቅድሳት ውስተ ውስጡ ለመንጦላዕት ።
ቅድመ ምሥሃል ዘመልዕልተ ታቦት ወኢይመውት እምከመ ባሕቱ በደመና አስተርአይኩ ።
እምዝ ይባእ አሮን ውስተ ቅድሳት ምስለ ላህም ዘእምውስተ አልህምት ዘበእንተ ኀጢአት ወበግዕ ለመሥዋዕት ።
ወልብሰ ዐጌ ቅዱሰ ይልበስ ወቃሰ ዘዐጌ ይደይ ውስተ ሥጋሁ ወቅናተ ዘዐጌ ይቅነት ወልብሰ ዐጌ ዘቂዳርን ይልበስ ።
እስመ አልባስ ቅዱስ ውእቱ ወተኀፂቦ በማይ ኵሎ ሥጋሁ ይልበሶሙ ።
እምውስተ ተዓይኖሙ ለደቂቀ እስራኤል ይንሣእ ክልኤተ ሐራጊተ እምውስተ አጣሊ በእንተ ኀጢአት ወበግዐ አሐደ ለመሥዋዕት ።
ወያበውእ አሮን ላህመ ዘበእንተ ኀጢአቱ ወያስተሰሪ ለርእሱ ወለቤቱ ።
ወእምዝ ያስተሰሪ በእልክቱ ክልኤቱ ሐራጊት ወያቀውሞሙ ቅድመ እግዚአብሔር ኀበ ኆኅተ ደብተራ ዘመርጡል ።
ወይወዲ አሮን ላዕለ ክልኤሆሙ ሐራጊት ዕፀወ ዘቦቱ ያስተዓፁ አሐዱ ዕፅ ዘእግዚአብሔር ወአሐዱ ዕፅ ለዘ አብአ ።
ወያመጽኦ አሮን ለሐርጌ ዘወድቀ ላዕሌሁ ዕፀ እግዚአብሔር ወያበውኦ በእንተ ኀጢአት ።
ወሐርጌሰ ዘወድቀ ላዕሌሁ ዕፀ ዘአምጽአ ያቀውሞ ሕያዎ ቅድመ እግዚአብሔር ከመ ያስተስሪ ቦቱ ወከመ ይፈንዎ ኀበ ያግዕዝዎ ወየኀድግዎ ውስተ ገዳም ።
ወያበውእ አሮን ላህመ ዘበእንተ ኀጢአቱ ወያስተሰሪ ሎቱ ወለቤቱ ወይጠብሖ ለውእቱ ላህም ዘበእንተ ኀጢአቱ ።
ወይነሥእ ማዕጠንተ ወይመልእ እሳተ እምፍሕም ዘውስተ ምሥዋዕ ዘቅድመ እግዚአብሔር ወይመልእ እዴሁ እምነ ዕጣን ዘዕዩን ዘድቁቅ ወያበውእ ውስጠ እምነ መንጦላዕት ።
ወይወዲ ውእተ ዕጣነ ውስተ ማዕጠንት ቅድመ እግዚአብሔር ወይከድን ጢሱ ለውእቱ ምሥሃለ ዘዲበ ታቦት ወኢይመውት ።
ወይነሥእ እምውስተ ደሙ ለውእቱ ላህም ወይነዝኅ ውስተ ምሥሃል ለመንገለ ሠርቁ ውስተ ገጹ ለምሥሃል ይነዝኅ ስብዕ እምውስተ ውእቱ ደም በአጽባዕቱ ።
ወይጠብሕ ሐርጌ ዘበእንተ ኀጢአተ ዘእምኀበ ሕዝብ ቅድመ እግዚአብሔር ወያበውእ እምነ ደሙ ውስጠ እምነ መንጦላዕት ።
ወይገብሮ ለደሙ በከመ ገብረ ደመ ላህም ወይነዝኅ እምነ ደሙ ውስተ ምሥሃል መንገለ ገጹ ለምሥሃል ።
ወያስተሰሪ በቅዱስ እምነ ርኵሶሙ ለደቂቀ እስራኤል ወበእንተ ዐመፃሆሙ ወበእንተ ኵሉ ኀጣይኢሆሙ ።
ወከመዝ ይገብር ለደብተራ ዘመርጡል እንተ ተገብረት ውስቴቶሙ ውስተ ማእከለ ርኵሶሙ ።
ወአልቦ ዘየሀሉ ሰብእ ወኢመኑ ሶበ ይበውእ ውስተ ውእቱ ቅድሳት ከመ ያስተስሪ ወአልቦ ዘየሀሉ እስከ ይወፅእ ወያስተሰሪ ለርእሱ ወለቤቱ ወለኵሉ ተዓይኖሙ ለእስራኤል ።
ወይወፅእ ኀበ ምሥዋዕ ዘሀለወ ቅድመ እግዚአብሔር ወያስተሰሪ ቦቱ ወይነሥእ እምነ ደም ዘላህም ወእምነ ደም ዘሐርጌ ወይወዲ ውስተ አቅርንቲሁ ለምሥዋዕ ውስተ ዐውዶሙ ።
ወይነዝኅ ላዕሌሁ እምውስተ ውእቱ ደም በአጽባዕቱ ስብዕ ወያነጽሕ ወይቄድስ እምነ ኵሉ ርኵሶሙ ለደቂቀ እስራኤል ።
ወይፌጽም አስተስርዮ በቅዱስ ወበደብተራ ዘመርጡል ወበምሥዋዕ ወያነጽሕ በእንተ ካህናትኒ ወያመጽእ ሐርጌ ዘሕያው ።
ወይወዲ አሮን ክልኤሆን እደዊሁ ላዕለ ርእሱ ለውእቱ ሐርጌ ዘሕያው ወይትናሐይ በላዕሌሁ ኵሎ ኀጣይኦሙ ለደቂቀ እስራኤል ወኵሎ ዐመፃሆሙ ወኵሎ አበሳሆሙ ።
ወይወዲ እደዊሁ ላዕለ ርእሱ ለውእቱ ሐርጌ ዘሕያው ወይፌንዎ ሐቅለ ምስለ ብእሲ ዘተረስየ ።
ወይነሥእ ዝክቱ ሐርጌ ላዕለ ርእሱ ኀጣይኦሙ ወየኀድጎ ለውእቱ ሐርጌ ውስተ ምድረ በድው ኀበ አልቦ ዕፀ ።
ወይበውእ አሮን ውስተ ደብተራ ዘመርጡል ወያነብር አልባሰ ዘላዕሌሁ ዘዐጌ ዘለብሰ ሶበ ለበዊእ ውስተ ቅድሳት ወያነብሮ ህየ ።
ወይትኀፀብ ሥጋሁ በማይ በመካን ቅዱስ ወይለብስ አልባሲሁ ወወፂኦ ።
ይገብር መሥዋዕቶ ወመሥዋዕተ ሕዝብኒ ወያስተሰሪ ለርእሱ ወለቤቱ ወለሕዝብኒ በከመ በእንተ ካህናት ።
ወሥብሐ ዘበእንተ ኀጢአት ይወድዮ ውስተ ምሥዋዕ ።
ወዝክቱ ዘአውፅኦ ለሐርጌ ዘፈለጡ ከመ ያግዕዙ የኀፅብ አልባሰሁ ወይትኀፀብ ሥጋሁ በማይ ወእምዝ ይበውእ ውስተ ትዕይንት ።
ወላህምኒ ዘበእንተ ኀጢአት ወሐርጌኒ ዘበእንተ ኀጢአትኒ ዘአብኡ ደሞሙ ከመ ያስተስርዩ ቦቱ በውስተ ቅድሳት ያወፅእዎሙ አፍአ እምትዕይንት ።
ወያውዕይዎሙ በእሳት ወአምእስቲሆሙኒ ወሥጋሆሙኒ ወካዕሴሆሙኒ ።
ወዝክቱ ዘአውዐዮሙ የኀፅብ አልባሲሁ ወይትኀፀብ ሥጋሁ በማይ ወእምዝ ይበውእ ውስተ ትዕይንት ።
እስመ ሰንበተ ሰናብት ይእቲ ለክሙ ወአሕምምዋ ለነፍስክሙ ወሕግ ውእቱ ለክሙ ዘለዓለም ።
ወያስተሰሪ ካህን ዘቀብእዎ ወዘፈጸሙ እደዊሁ ከመ ይኩን ካህነ እምድኅረ አቡሁ ወይለብስ አልባሰ ዐጌ አልባሰ ቅድሳት ።
ወያስተሰሪ በቅዱሰ ቅዱሳን ወበደብተራ ዘመርጡል ወበምሥዋዕ ያስተሰሪ ወበእንተ ካህናትኒ ወበእንተ ኵሉ ተዓይን ያስተሰሪ ።
ወዝንቱ ሕግ ይኩንክሙ ዘለዓለም ከመ ያስተስሪ በእንተ ደቂቀ እስራኤል እምነ ኵሉ ኀጣይኢሆሙ ወምዕረ ለዓመት ይገብሮ በከመ አዘዞ እግዚአብሔር ለሙሴ ።
ንግሮሙ ለደቂቀ እስራኤል ወበሎሙ ብእሲ እመቦ ዘበፅአ ብፅአተ ህየንተ ቤዛ ነፍሱ ለእግዚአብሔር ።
ወይኩን ሤጡ ለትባዕት ዘእም እስራ ዓም እስከ ስሳ ዓም ይከውን ሤጡ ኀምሳ ዲድረክመ ብሩር በመዳልው ዘቅዱስ ።
ወለአንስትሰ ይከውን ሤጣ ሠላሳ ዲድረክመ ።
ወእመሰ ዘእምኃምስቱ ዓም እስከ ዕሥራ ዓም ይከውን ሤጡ ለተባዕት እስራ ዲድረክመ ወለአንስትሰ አሠርቱ ዲድረክመ ።
ወእመሰ ዘእምአሐዱ ወርኅ እስከ ኀምስቱ ዓም ይከውን ሤጡ ለተባዕት ኀምስቱ ዲድረክመ ብሩር ወለአንስትሰ ሠላስ ዲድረክመ ብሩር ።
ወእመሰ ዘእም ስሳ ዓም ወላዕሉ ለእመ ተባዕት ይከውን ሤጡ አሠርቱ ወሐምስቱ ዲድረክመ ብሩር ወለአንስትሰ አሠርቱ ዲድረክመ ።
ወእመሰ ኅጡእ ውእቱ ለአምጣነ ሤጡ ይቀውም ቅድመ ካህን ወይበፅዖ ሤጦ ካህን በአምጣነ ቦቱ ውስተ እዴሁ በዘ ይክል ውእቱ ዘበፅዐ ከማሁ ይበፅዖ ካህን ሤጦ ።
ወእመሰ እምውስተ እንስሳ እምውስተ ዘይከውን ለአብኦ ቍርባን ለእግዚአብሔር እምኔሁ ለእግዚአብሔር ዘአምጽአ እምውስተ ቅዱስ ።
ወኢይዌልጦ ሠናየ በእኩይ ወኢእኩየ በሠናይ ወእመሰ ወልጦ ወለጦ እንስሳ በዘዘውጉ ይከውኖ ወተውላጡኒ ቅዱስ ውእቱ ።
ወእመሰ እምኵሉ እንስሳ ርኩስ ዘኢያበውኡ እምኔሁ ቍርባነ ለእግዚአብሔር ታቀውሞ ለውእቱ እንስሳ ቅድመ ካህን ።
ወይበፅዖ ሤጦ ካህን ማእከለ ሠናዩኒ ወማእከለ እኩዩኒ ወበከመ በፅዖ ካህን ከማሁ ይከውን ።
ወእመሰ ቤዝዎ ቤዘዎ ይዌስክ ኃምስተ እዴሁ ላዕለ ሤጡ ።
ወእመሰ በፅዐ ብእዚ ቤቶ ለእግዚአብሔር ወቀደሳ ወይበፅዓ ሤጣ ካህን ማእከለ ሠናይት ወማእከለ እኪት ወበአምጣነ በፅዓ ሤጣ ካህን ከማሁ ትከውን ።
ወእመሰ ውእቱ ዘበፅዓ ቤዘዋ ለቤቱ ይዌስክ ላዕለ ወርቀ ሤጣ ኃምስተ እዴሃ ወትገብእ ሎቱ ።
ወእመሰ እምገራውሂሁ ዘዚአሁ በፅዐ ብእሲ ለእግዚአብሔር ወይሬስዩ ሤጦ በአምጣነ እትወተ እክሉ በመስፈርተ ቆሩ ዘሰገም ኀምሳ ብሩር ።
ወእመሰ እምነ ዓመተ ኅድገት በፅዐ ለገራህቱ ውእቱ ከመ ሐሳበ ሤጡሰ ።
ወእመሰ በዓመት ዘእምድኅረ ኅድገት በፅዓ ለገራህቱ የሐስብ ሎቱ ካህን ወርቆ ለዓመት ዘተርፈ እስከ ዓመተ ኅድገት ወይገድፍ ሎቱ እምሤጡ ።
ወእመሰ ለሊሁ ዘበፅዓ ለገራህቱ ቤዘዋ ይዌስክ ዲበ ወርቃ ሤጠ ኀምስተ እዴሃ ወትገብእ ሎቱ ገራህቱ ።
ወእመሰ እምድኅረ ቤዘዋ ለገራህቱ ሤጣ ኀበ ካልእ ብእሲ ኢይቤዝዋ እንከ ዳግመ ።
አላ ትከውን ገራህቱ ቅድስተ ወስብሕተ ለእግዚአብሔር ወበዓመተ ኅድገትኒ ውፅእት ይእቲ እምኔሁ ወኢትገብእ ሎቱ ከመ ምድር እንተ ፍልጥ ለካህን በደወሉ ትከውን ።
ወእመሰ እምነ ገራውህ ዘተሣየጠ በፅዐ ለእግዚአብሔር እምነ ዘኢኮነ ዘደወሉ ።
የሐስብ ሎቱ ካህን ክበበ ሤጡ እምነ ዓመተ ኅድገት ወይሁብ ሤጦ በይእቲ ዕለት ብፅዐቱ ለእግዚአብሔር ።
ወበዓመተ ኅድገት ይገብእ ውእቱ ገራህት ለዝክቱ ብእሲ ዘእምኀቤሁ ተሣየጠ እስመ ደወለ ዚአሁ ውእቱ ወምድሩ ።
ወኵሉ ሤጥ በመዳልው ቅዱስ ይኩን ዕሥራ ኦቦሊ ለአሐቲ ዲድረክም ።
ወኵሉ በኵሩ ዘይትወለድ ውስተ እንስሳከ ለእግዚአብሔር ውእቱ ወአልቦ ዘይዌልጦ መኑሂ እመኒ ላህም ወእመኒ በግዕ ለእግዚአብሔር ውእቱ ።
ወእመሰ እምእንስሳ ዘርኩስ ይዌልጦ በሐሳበ ሤጡ ወይዌስክ ኀምስተ እዴሁ ላዕሌሁ ወይገብእ ሎቱ ወእመሰ ኢቤዘዎ ይሠይጥዎ በሐሳበ ሤጡ ።
ወኵሉ መባእ ዘአብአ ሰብእ ለእግዚአብሔር እምነ ኵሉ ዘቦ እምሰብእ እስከ እንስሳ ወእመኒ ገራህት ዘደወሉ ኢይሠይጥዎ ወኢያቤዝውዎ ።
ኵሉ መባእ ቅዱስ ዘቅዱሳን ውእቱ ለእግዚአብሔር ።
ወኵሉ መባእ ዘአብኡ ሰብአ ዘይከውን ኢይትቤዘው እስከ አመ ይመውት ።
ወኵሉ ዓሥራታ ለምድር ዘእምዘርአ ምድር ወእመኒ ዘእምፍሬ ዕፅ ለእግዚአብሔር ቅዱስ ውእቱ ለእግዚአብሔር ።
ወእመሰ ቤዝዎ ቤዘወ ሰብእ ዓሥራቲሁ ይዌስክ ላዕሌሁ ኀምስተ እዴሁ ።
ወኵሉ ዓሥራት ዘላህም ወዘበግዕ ወኵሉ ዘይትነዳእ በበትር ለኈልቆ ቅዱስ ውእቱ ወዓሥራቲሁ ለእግዚአብሔር ።
ወኢይዌልጥዎ ሠናየ በእኩይ ወኢእኩየ በሠናይ ወእመሰ ወልጦ ወለጠ ቅዱስ ውእቱ ተውላጡ ወኢይትቤዘው ።
ዝንቱ ውእቱ ትእዛዝ ዘአዘዞ እግዚአብሔር ለሙሴ በደብረ ሲና ከመ ይንግሮሙ ለደቂቀ እስራኤል ።
እግዚኦ ቦኡ አሕዛብ ውስተ ርስትከ ወአርኰሱ ጽርሐ መቅደስከ ወረሰይዋ ለኢየሩሳሌም ከመ ልገተ ዐቃቤ ቀምሕ ።
ወረሰዩ አብድንቲሆሙ ለአግብርቲከ መብልዖሙ ለአዕዋፈ ሰማይ ወሥጋሆሙኒ ለጻድቃኒከ ለአረዊተ ገዳም ።
ከዐዉ ደሞሙ ከመ ማይ ዐውዳ ለኢየሩሳሌም ወኀጥኡ ዘይቀብሮሙ ።
ወኮነ ጽእለተ ለጎርነ ሣሕቀ ወስላቀ ለአድያሚነ ።
እስከ ማእዜኑ እግዚኦ ትትመዓዕ ለዝሉፉ ወይነድድ ከመ እሳት ቅንአትከ ።
ከዐው መዐተከ ላዕለ አሕዛብ እለ ኢያአምሩከ ወላዕለ መንግሥት እንተ ኢጸውዐት ስመከ ።
እስመ በልዕዎ ለያዕቆብ ወአማሰኑ ብሔሮ ።
ኢትዝክር ለነ አበሳነ ዘትካት ፍጡነ ይርከበነ ሣህልከ እግዚኦ እስመ ተመንደብነ ፈድፋደ ።
ርድአነ አምላክነ ወመድኀኒነ በእንተ ስብሐተ ስምከ እግዚኦ ባልሐነ ወስረይ ኀጢአተነ በእንተ ስምከ ።
ከመ ኢይበሉነ አሕዛብ አይቴ ውእቱ አምላኮሙ ወይርአዩ አሕዛብ በቅድመ አዕይንቲነ በቀለ ደሞሙ ለአግብርቲከ ዘተክዕወ ።
ይባእ ቅድሜከ ገዐሮሙ ለሙቁሓን ወበከመ ዕበየ መዝራዕትከ ተሣሀሎሙ ለደቂቀ ቅቱላን ።
ፍድዮሙ ለጎርነ ምስብዒተ ውስተ ሕፅኖሙ ትዕይርቶሙ ዘተዐየሩከ እግዚኦ ።
ወንሕነሰ ሕዝብከ ወአባግዐ መርዔትከ ንገኒ ለከ ለዓለም ወንነግር ስብሐቲከ ለትውልደ ትውልድ ።
እግዚኦ ጸወነ ኮንከነ ለትውልደ ትውልድ ።
ዘእንበለ ይቁም አድባር ወይትፈጠር ዓለም ወምድር እምቅድመ ዓለም ወእስከ ለዓለም አንተ ክመ ።
ኢትሚጦ ለሰብእ ለኀሳር ወትቤ ተመየጡ ደቂቀ እጓለ እመሕያው ።
እስመ ዐሠርቱ ምእት ዐመት በቅድሜከ ከመ ዕለት እንተ ትማልም ኀለፈት ።
ወሰዓተ ሌሊት ምኑን ዐመታት በቅድሜሆሙ በጽባሕ ከመ ሣዕር የኀልፍ ።
በጽባሕ ይሠርጽ ወየኀልፍ ወሰርከሰ ይወድቅ የቢሶ ወአንፂዎ ።
እስመ ኀለቅነ በመዐትከ ወደንገፅነ በመቅሠፍትከ ።
ወሤምከ ኀጢአተነ ቅድሜከ ወዓለምነሂ ውስተ ብርሃነ ገጽከ ።
እስመ ኀልቃ ኵሎን መዋዕሊነ ወኀለቅነ በመቅሠፍትከ ወዐመቲነኒ ከመ ሳሬት ይከውና ።
ወመዋዕለ ዐመቲነ ሰብዓ ክራማት ወእመሰ በዝኃ ሰማንያ ዓም ወፈድፋድንሰ እምእላ ጻማ ወሕማም እስመ ኀለፈት የዋሃት እምኔነ ወተገሠጽነ ።
መኑ ያአምር ኀይለ መቅሠፍትከ ወእምግርማ መዐትከ ኀልቁ ።
ከመዝ አርኢ የማነከ ለምሁራን ልብ በጥበብ ።
ተመየጥ እግዚኦ እስከ ማእዜኑ ወተናበብ በእንተ አግብርቲከ ።
እስመ ጸገብነ በጽባሕ ምሕረተከ ወተፈሣሕነ ወተሐሠይነ በኵሉ መዋዕሊነ ።
ወተፈሣሕነ ህየንተ መዋዕል ዘአሕመምከነ ወህየንተ ዐመት እንተ ርኢናሃ ለእኪት ።
ርኢ ላዕለ አግብርቲከ ወላዕለ ተግባርከ እግዚኦ ወምርሖሙ ለደቂቆሙ ።
ለይኩን ብርሃኑ ለእግዚአብሔር አምላክነ ላዕሌነ ወይሠርሕ ለነ ተግባረ እደዊነ ወይሠርሕ ተግባረ እደዊነ ።
ሰብሕዎ ለእግዚአብሔር እምሰማያት ይሴብሕዎ በአርያም ።
ይሴብሕዎ ኵሎሙ መላእክቲሁ ይሴብሕዎ ኵሉ ኀይሉ ።
ይሴብሕዎ ፀሓይ ወወርኅ ይሴብሕዎ ኵሉ ከዋክብት ወብርሃን ።
ይሴብሕዎ ሰማያተ ሰማያት ወማይኒ ዘመልዕልተ ሰማያት ይሴብሕዎ ለስመ እግዚአብሔር ።
እስመ ውእቱ ይቤ ወኮኑ ወውእቱ አዘዘ ወተፈጥሩ ።
ወአቀሞሙ ለዓለም ወለዓለመ ዓለም ትእዛዘ ወሀቦሙ ወኢኀለፉ ።
ሰብሕዎ ለእግዚአብሔር እምድር አክይስትኒ ወኵሉ ቀላያት ።
እሳት ወበረድ አስሐትያ ወሐመዳ መንፈሰ ዐውሎ ዘይገብር ነቢቦ ።
አድባርኒ ወኵሉ አውግር ዕፀውኒ ዘይፈሪ ወኵሉ አርዝ ።
አራዊትኒ ወኵሉ እንስሳ ዘይትሐወስኒ ወአዕዋፍ ዘይሠርር ።
ነገሥተ ምድርኒ ወኵሉ አሕዛብ መላእክትኒ ወኵሉ መኳንንተ ምድር ።
ወራዙትኒ ወደናግል ሊቃናትኒ ወመሐዛት ።
ይሰብሑ ለስመ እግዚአብሔር እስመ ተለዐለ ስሙ ለባሕቲቱ ይገንዩ ሎቱ በሰማይ ወበምድር ።
ወያሌዕል ቀርነ ሕዝቡ ወስብሐተ ኵሉ ጻድቃኑ ለደቂቀ እስራኤል ሕዝብ ዘቅሩብ ሎቱ ።
ጐሥዐ ልብየ ቃለ ሠናየ አነ አየድዕ ግብርየ ለንጉሥ ከመ ቀለመ ጸሓፊ ዘጠበጠበ ይጽሕፍ ልሳንየ ።
ይሤኒ ላሕዩ እምውሉደ እጓለ እመሕያው ተክዕወ ሞገስ እምከናፍሪከ በእንተዝ ባረከከ እግዚአብሔር ለዓለም ።
ቅንት ሰይፈከ ኀይል ውስተ ሐቌከ በሥንከ ወበላሕይከ አርትዕ ተሠራሕ ወንገሥ ።
በእንተ ጽድቅ ወርትዕ ወየዋሃት ወይመርሐከ ስብሐተ የማንከ ።
አሕጻከ ስሑል ኀያል አሕዛብ ይወድቁ ታሕቴከ ውስተ ልቦሙ ለጸላእተ ንጉሥ ።
ወንበርከ እግዚኦ ለዓለመ ዓለም በትረ ጽድቅ በትረ መንግሥትከ ።
አፍቀርከ ጽድቀ ወዐመፃ ጸላእከ በእንተዝ ቀብአከ እግዚአብሔር አምላክከ ቅብአ ትፍሥሕት እምእለ ከማከ ።
ከርቤ ወቀንአተ ወሰሊኆት እምነ አልባሲከ እምክቡዳነ አቅርንት ዘእምኔሆሙ አስተፈሥሓከ ።
አዋልደ ነገሥት ለክብርከ ወትቀውም ንግሥት በየማንከ በአልባሰ ወርቅ ዑጽፍት ወሑብርት ።
ስምዒ ወለትየ ወርእዪ ወአፅምዒ እዝነኪ ወርስዒ ሕዝበኪ ወቤተ አቡኪ ።
እስመ ፈተወ ንጉሥ ሥነኪ እስመ ውእቱ እግዚእኪ ።
ወይሰግዳ ሎቱ አዋልደ ጠሮስ በአምኃ ወለገጽኪ ይትመሀለሉ ኵሎሙ አሕዛብ ብዑላነ ምድር ።
ኵሉ ክብራ ለወለተ ንጉሥ ሐሴቦን በዘአዝፋረ ወርቅ ዑጽፍት ወሑብርት ።
ወይወስዱ ለንጉሥ ደናግለ ድኅሬሃ ወቢጻሂ ይወስዱ ለከ ።
ወይወስድዎን በትፍሥሕት ወበሐሤት ወያበውእዎን ውስተ ጽርሕ ንጉሥ ።
ህየንተ አበዊኪ ተወልዱ ለኪ ደቂቅ ወትሠይምዮሙ መላእክተ ለኵሉ ምድር ።
ወይዘከሩ ስመኪ በኵሉ ትውልደ ትውልድ በእንተዝ ይገንዩ ለከ አሕዛብ እግዚኦ ለዓለም ወለዓለመ ዓለም ።
ግነዩ ለእግዚአብሔር እስመ ኄር እስመ ለዓለም ምሕረቱ ።
ግነዩ ለአምላከ አምልክት እስመ ለዓለም ምሕረቱ ።
ግነዩ ለእግዚአ አጋእዝት እስመ ለዓለም ምሕረቱ ።
ዘገብረ ዐቢየ መንክረ ባሕቲቱ እስመ ለዓለም ምሕረቱ ።
ዘገብረ ሰማያተ በጥበቡ እስመ ለዓለም ምሕረቱ ።
ዘአጽንዓ ለምድር ዲበ ማይ እስመ ለዓለም ምሕረቱ ።
ዘገብረ ብርሃናተ ዐበይተ በሕቲቱ እስመ ለዓለም ምሕረቱ ።
ለፀሐይ ዘአኰነኖ መዐልተ እስመ ለዓለም ምሕረቱ ።
ለወርኅ ወለከዋክብተ ዘአኰነኖሙ ሌሊተ እስመ ለዓለም ምሕረቱ ።
ዘቀተሎሙ ለግብጽ ምስለ በኵሮሙ እስመ ለዓለም ምሕረቱ ።
ወአውፅኦሙ ለእስራኤል እማእከሎሙ እስመ ለዓለም ምሕረቱ ።
በእድ ጽንዕት ወበመዝራዕት ልዕልት እስመ ለዓለም ምሕረቱ ።
ዘነፈቃ ለባሕረ ኤርትራ ወከፈላ እስመ ለዓለም ምሕረቱ ።
ወአውፅኦሙ ለእስራኤል እንተ ማእከላ እስመ ለዓለም ምሕረቱ ።
ዘነፅኆ ለፈርዖን ወለኀይሉ ውስተ ባሕረ ኤርትራ እስመ ለዓለም ምሕረቱ ።
ዘአውፅኦሙ ለሕዝቡ ውስተ ገዳም እስመ ለዓለም ምሕረቱ ።
ዘአውፅአ ማየ እምኰኵሕ እስመ ለዓለም ምሕረቱ ።
ዘቀተለ ነገሥተ ዐበይተ እስመ ለዓለም ምሕረቱ ።
ወቀተለ ነገሥተ ጽኑዓነ እስመ ለዓለም ምሕረቱ ።
ለሴዎን ንጉሠ አሞሬዎን እስመ ለዓለም ምሕረቱ ።
ወለዖግ ንጉሠ ባሳን እስመ ለዓለም ምሕረቱ ።
ወወሀበ ምድሮሙ ርስተ እስመ ለዓለም ምሕረቱ ።
ርስተ እስራኤል ገብሩ እስመ ለዓለም ምሕረቱ ።
እስመ ተዘከረነ እግዚአብሔር በሕማምነ እስመ ለዓለም ምሕረቱ ።
ወአድኀነነ እምእደ ፀርነ እስመ ለዓለም ምሕረቱ ።
ዘይሁብ ሲሳየ ለኵሉ ዘሥጋ እስመ ለዓለም ምሕረቱ ።
ግነዮ ለአምላከ ሰማይ እስመ ለዓለም ምሕረቱ ።
እግዚአብሔር ነግሠ ደንገፁ አሕዛብ ዘይነብር ዲበ ኪሩቤል አድለቅለቃ ለምድር ።
እግዚአብሔር ዐቢይ በጽዮን ወልዑል ውእቱ ላዕለ ኵሉ አሕዛብ ።
ኵሉ ይገኒ ለስምከ ዐቢይ እስመ ግሩም ወቅዱስ ውእቱ ።
ክቡር ንጉሥ ፍትሐ ያፈቅር አንተ አጽናዕካ ለጽድቅ ፍትሐ ወጽድቀ ለያዕቆብ አንተ ገበርከ ።
ተለዐለ እግዚአብሔር ፈጣሪነ ወይሰግዱ ሎቱ ታሕተ መከየደ እገሪሁ ።
እስመ ቅዱሳን እሙንቱ ሙሴ ወአሮን በክህነቶሙ ወሳሙኤልኒ ምስለ እለ ይጼውዑ ስሞ ይጼውዕዎ ለእግዚአብሔር ወውእቱኒ ይሰጠዎሙ ።
ወይትናገሮሙ በዐምደ ደመና ወየዐቅቡ ስምዖ ወትእዛዞሂ ዘወሀቦሙ ።
እግዚኦ አምላክነ አንተ ሰማዕኮሙ እግዚኦ አንተ ተሣህልኮሙ ወትትቤቀል በኵሉ ምግባሮሙ ።
ተለዐለ እግዚአብሔር አምላክነ ወይሰግዱ ሎቱ ውስተ ደብረ መቅደሱ እስመ ቅዱስ ውእቱ እግዚአብሔር አምላክነ ።
አምላኪየ አምላኪየ እገይስ ኀቤከ ጸምአት ነፍስየ ለከ እፎ እስፋሕ ለከ ሥጋየ በምደረ በድው ኀበ አልቦ ዕፀ ወማየ ።
ከመዝ በመቅደስከ አስተርአይኩከ ከመ አእምር ኀይለከ ወስብሐቲከ ።
እስመ ይኄይስ እምሐይው ሣህልከ ከናፍሪየ ይሴብሓከ ።
ከመዝ እባርከከ በሕይወትየ ወበስመ ዚአከ አነሥእ እደውየ ።
ከመ ዘእምሥቡሕ ወእምአንጕዕ ጸግበት ነፍስይ ከናፍርየ ፍሡሓት ይሴብሓ ለስምከ ።
ወበምስካብየኒ እዜክረከ ወጽባሕ አነብብ ለከ ።
እስመ ኮንከኒ ረዳእየ ወእትዌከል በጽላሎተ ክነፊከ ።
ተለወት ነፍስየ ድኅሬከ ሊተሰ ተወክፈተኒ የማንከ ።
እሙንቱሰ ለከንተ ኀሠሥዌ ለነፍስየ ለይባኡ ውስተ መዓምቅቲሃ ለምድር ።
ወይግብኡ ውስተ እደ ሰይፍ ክፍለ ቈናጽል ለይኩኑ ።
ወንጉሥሰ ይትፌሣሕ በእግዚአብሔር ወይከብር ኵሉ ዘይምሕል ኪያሁ እስመ ይትፈፀም አፍ ዘይነብብ ዐመፃ ።
ትባርኮ ነፍስየ ለእግዚአብሔር እግዚኦ አምላኪየ ጥቀ ዐበይከ ፈድፋደ አሚነ ወዕበየ ስብሐት ለበስከ ።
ወለበስከ ብርሃነ ከመ ልብስ ወረበብኮ ለሰማይ ከመ ሠቅ ።
ዘይጠፍር በማይ ጽርሖ ወረሰየ ደመና መከየዶ ዘየሐውር በክነፈ ነፋስ ።
ዘይሬስዮሙ ለመላእክቲሁ መንፈሰ ወለእለ ይትለአክዎ ነደ እሳት ።
ሳረራ ለምድር ወአጽንዓ ከመ ኢታንቀልቅል ለዓለመ ዓለም ።
ወቀላይኒ ከመ ልብስ ዐጽፋ ውስተ አድባር ይቀውሙ ማያት ።
ወእምተግሣጽከ ይጐዩ ወእምድምፀ ነጐድጓድከ ይደነግፁ ።
የዐርጉ አድባረ ወይወርዱ ገዳመ ውስተ ብሔር ኀበ ሳረርኮሙ ።
ወሠራዕኮሙ ወሰኖሙ እምኀበ ኢየኀልፉ ከመ ኢይትመየጡ ወኢይክድንዋ ለምድር ።
ዘይፌኑ አንቅዕተ ውስተ ቈላት ማእከለ አድባር የኀልፉ ማየት ።
ወያሰትዩ ለኵሉ አርዌ ገዳም ወይትወክፉ ሐለስትዮታት ለጽምኦሙ ።
ወያጸሉ ህየ አዕዋፈ ሰማይ ወይነቅዉ በማእከለ ጾላዓት ።
ዘይሰቅዮሙ ለአድባር እምውሳጥያቲሆሙ እምፍሬ ተግባርከ ትጸግብ ምድር ።
ዘያበቍል ሣዕረ ለእንስሳ ወኀመልማለ ለቅኔ እጓለ እመሕያው ከመ ያውፅእ እክለ እምድር ።
ወወይን ያስተፌሥሕ ልበ ሰብእ ወቅብእ ለአብርሆ ገጽ ወእክል ያጸንዕ ኀይለ ሰብእ ።
ወይጸግቡ ዕፀወ ገዳም አርዘ ሊባኖስ ዘተከልከ ።
ወበህየ ይትዋለዳ አዕዋፍ ወይትጋወሮን ቤተ ሄርድያኖስ ።
አድባር ነዋኃት ለሀየላት ወጾላዓት ምጕያዮን ለግሔያት ።
ወገበርከ ወርኀ በዕድሜሁ ፀሐይኒ አእመረ ምዕራቢሁ ።
ታመጽእ ጽልመተ ወይከውን ሌሊተ ወይወፅኡ ቦቱ ኵሉ አርዌ ገዳም ።
እጕለ አናብስት ይጥሕሩ ወይመስጡ ወይስእሉ ኀበ እግዚአብሔር ሲሳዮሙ ።
ወእምከመ ሠረቀ ፀሐይ የአትዉ ወይውዕሉ ውስተ ግበቢሆሙ ።
ወይወፍር ሰብእ ውስተ ተግባሩ ወይውዕል ወይትቀነይ እስከ ይመሲ ።
ጥቀ ዐቢይ ግብርከ እግዚኦ ወኵሎ በጥበብ ገበርከ መልአ ምድር ዘፈጠርከ ።
ዛቲ ባሕር ዐባይ ወረሓብ ህየ ዘይትሐወስ ዘአልቦ ኈልቁ ዐበይተ ምስለ ደቃቅ ።
ህየ ይሐውራ አሕማር ከይሲ ዘፈጠርከ ይሳለቅ ላዕሌሆሙ ።
ወኵሉ ይሴፎ ኀቤከ አንተ ትሁቦሙ ሲሳዮሙ በበጊዜሁ ።
ወእምከመ ወሀብኮሙ ያስተጋብኡ ወፈቲሕከ እዴከ ታጸግብ ለኵሉ እምሕረትከ ።
ወእመሰ ሜጥከ ገጸከ ይደነግፁ ታወፅእ መንፈሶሙ ወየኀልቁ ወይገብኡ ውስተ መሬቶሙ ።
ወትፌኑ መንፈሰከ ወይትፈጠሩ ወትሔድስ ገጻ ለምድር ።
ለይኩን ስብሐቲሁ ለእግዚአብሔር ለዓለም ይትፌሣሕ እግዚአብሔር በተግባሩ ።
ዘይኔጽራ ለምድር ወይሬስያ ከመ ትርዐድ ዘይገሶሙ ለአድባር ወይጠይሱ ።
እሴብሖ ለእግዚአብሔር በሕይወትየ ወእዜምር ለአምላኪየ በአምጣነ ሀሎኩ ።
ወአሠምሮ በቃልየ ወአንሰ እትፌሣሕ በእግዚአብሔር ።
ወየኀልቁ ኃጥአን እምድር ወአማፅያንሂ ኢይሄልዉ እንከ ትባርኮ ነፍስየ ለእግዚአብሔር ።
ይትነሣእ እግዚአብሔር ወይዘረዉ ፀሩ ወይጕየዩ ጸላእቱ እምቅድመ ገጹ ።
ከመ የኀልቅ ጢስ ከማሁ የኀልቁ ወከመ ይትመሰው ሰምዕ እምቅድመ ገጸ እሳት ከማሁ ይትሐጐሉ ኃጥአን እምቅድመ ገጹ ለእግዚአብሔር ።
ወጻድቃንሰ ይትፌሥሑ ወይትሐሠዩ በቅድመ እግዚአብሔር ወይትፌሥሑ በሐሤት ።
ሰብሕዎ ለእግዚአብሔር ወዘምሩ ለስሙ ፍኖተ ግብሩ ለዘ ዐርገ እንተ ዐረብ እግዚአብሔር ስሙ ወተፈሥሑ በቅድሜሁ ወይደነግፁ እምቅድመ ገጹ ።
አብ ለእጓለ ማውታ ወመኰንኖን ለአቤራት እግዚአብሔር ውስተ ቤተ መቅደሱ ።
እግዚአብሔር ያኀድሮሙ ለባሕታዊያን ውስተ ቤቱ ወያወፅኦሙ ለሙቁሓን በኀይሉ ከማሁ ለምሩራን እለ ይነብሩ ውስተ መቃብር ።
እግዚኦ አመሰ ወፃእከ ቅድመ ሕዝብከ ወአመኒ እንተ ገዳም ኀለፍከ ምድርኒ አድለቅለቀት ወሰማይኒ አንጠብጠበ ።
እምቅድመ ገጹ ለአምላከ ሲና እምቅድመ ገጹ ለአምላከ እስራኤል ።
ዝናመ ፈቃዱ ዘፈለጠ እግዚአብሔር ለርስትከ እመኒ ደክመ አንተ ታጸንዖ ።
እንስሳከ የኀድር ውስቴቱ አስተዳሎከ ለነዳያን በኂሩትከ እግዚኦ ።
እግዚአብሔር ይሁቦሙ ቃለ ለእለ ይዜንዉ ኀይለ ብዙኀ ።
ንጉሠ ኀያለን ለፍቁሩ ለፍቁሩ ወለሥነ ቤትከ ተካፈልነ ምህርካ ።
እመኒ ቤትክሙ ማእከለ መዋርስት ክነፈ ርግብ በብሩር ዘግቡር ወገበዋቲሃኒ በኀመልማለ ወርቅ ።
አመ አዘዘ ሰማያዊ ንጉሥ ላዕሌሃ በረድ ይዘንም ላዕለ ሰልሞን ።
ደብረ እግዚአብሔር ደብር ጥሉል ደብር ርጉዕ ወደብረ ጥሉል ።
ለምንት ይትነሥኡ አድባር ርጉዓን ደብረ ዘሠምሮ እግዚአብሔር ይኀድር ውስቴቱ እስመ ይኀድሮ እግዚአብሔር ለዝሉፉ ።
ሰረገላቲሁ ለእግዚአብሔር ምእልፊተ አእላፍ ፍሡሓን እግዚአብሔር ውስቴቶሙ በሲና መቅደሱ ።
ዐረገ ውስተ አርያም ፄዊወከ ፄዋ ወወሀብከ ጸጋከ ለእጓለ እምሕያው እስመ ይክሕዱ ከመ ይኅድሩ ።
እግዚአብሔር አምላክ ቡሩክ ይትባረክ እግዚአብሔር በኵሉ መዋዕል ይረድአነ አምላክነ ወመድኀኒነ ።
አምላክነሰ አምላከ አድኅኖ ወፍናዊሁኒ ለሞት ዘእግዚአብሔር ውእቱ ።
ወባሕቱ እግዚአብሔር ይሰብር አርእስተ ጸላእቱ ወበከተማ ሥዕርቶሙ የሐውር ጌጋዮሙ ።
ይቤ እግዚአብሔር ወፂእየ እገብእ ወእትመየጥ እንተ ቀላየ ባሕር ።
ከመ ይሠረያ እገሪከ በደም ልሳነ ከለባቲከ ላዕለ ጸላእቱ ።
አስተርአየ ፍናዊከ እግዚኦ ፍናዊሁ ለአምላኪየ ለንጉሥ ዘውስተ መቅደስ ።
በጽሑ መላእክት ወቦሙ መዘምራነ ማእከለ ደናግል ዘባጥያተ ከበሮ ።
በማኅበር ባርክዎ ለእግዚአብሔር ወለአማላክነ በአንቅዕተ እስራኤል ።
ህየ ብንያም ወሬዛ በኀይሉ መላእክተ ይሁዳ ወመሳፍንቲሆሙ መላእክተ ዛብሉን መላእክተ ንፍታሌም ።
አዝዝ እግዚኦ በኀይልከ ወአጽንዖ እግዚኦ ለዝንቱ ዘሠራዕከ ለነ ።
ውስተ ጽርሕከ ዘኢየሩሳሌም ለከ ያምጽኡ ነገሥት አምኃ ።
ገሥጾሙ ለአራዊተ ሕለት ማኅበረ አልህምት ውስተ እጓላተ ሕዝብ ከመ ኢይትዐጸዉ እለ ፍቱናን ከመ ብሩር ዝርዎሙ ለአሕዛብ እለ ይፈቅዱ ቀትለ ።
ይመጽኡ ተናብልት እምግብጽ ኢትዮጵያ ታበጽሕ እደዊሃ ኀበ እግዚአብሔር ።
ነገሥተ ምድር ሰብሕዎ ለእግዚአብሔር ወዘምሩ ለአምላክነ ።
ዘምሩ ለእግዚአብሔር ዘዐርገ ውስተ ሰማይ ሰማይ ዘመንገለ ጽባሕ ናሁ ይሁብ ቃሎ ቃለ ኀይል ።
ሀቡ አኰቴተ ለእግዚአብሔር ላዕለ እስራኤል ዐቢይ ስብሐቲሁ ወኀይሉሂ እስከ ደመናት ።
መንክር እግዚአብሔር በላዕለ ቅዱሳኒሁ አምላከ እስራኤል ውእቱ ይሁብ ኀይለ ወጽንዐ ለሕዝቡ ወይትባረክ እግዚአብሔር ።
እመሰ አማን ጽድቀ ትነቡ ወርትዐ ትኴንኑ ደቂቀ እጓለ እምሕያው ።
እስመ በልብክሙ ኃጢአተ ትገብሩ በዲበ ምድር ወጽልሑተ ይፀፍራ እደዊክሙ ።
ተነክሩ ኃጥአን እማሕፀን እምከርሥ ስሕቱ ወነበቡ ሐሰተ ።
ወመዐቶሙኒ ከመ ሕምዘ አርዌ ምድር ከመ አርዌ ምድር ጽምምት እዘኒሃ ።
እንት ኢትሰምዕ ቃለ ዘይሬቅያ እንዘ ይሠርያ መሠርይ ጠቢብ ።
እግዚአብሔር ይሰብር ስነኒሆሙ በውስተ አፉሆሙ ወይሰብር እግዚአብሔር ጥረሲሆሙ ለአናብስት ።
ወየኀስሩ ከመ ማይ ዘይትከዐው ወይዌስቅ ቀስቶ እስከ ያደክዎሙ ።
ወየኀልቁ ከመ ሰምዕ ዘይትመሰው ወድቀት እሳት ወኢርኢክዋ ለፀሐይ ።
ዘእንበለ ይትዐወቅ ሦክክሙ ሕለተ ኮነ ከመ ሕያዋን በመዐቱ ይውኅጠክሙ ።
ይትፌሣሕ ጻድቅ ሶበ ይሬኢ በቀለ ወይትኀፀብ እዴሁ በደመ ኃጥእ ።
ወይብል ሰብእ ቦኑ እንጋ ፍሬ ለጻድቅ ወቦኑ እንጋ እግዚአብሔር ይፈትሕ ሎሙ በዲበ ምድር ።
መሰረታቲሃ ውስተ አድባር ቅዱሳን ያበድሮን እግዚአብሔር ለአንቅጸ ጽዮን ።
እምኵሉ ተዓይኒሁ ለያዕቆብ ።
ነኪር ነገሩ በእንቲአኪ ሀገረ እግዚአብሔር ።
እዜክሮን ለራአብ ወለባቢሎን እለ ያአምራኒ ወናሁ አሎፍሊ ወጢሮስ ወሕዝበ ኢትዮጵያ እለ ተወልዱ በህየ ።
እምነ ጽዮን ይብል ሰብእ ወብእሲ ተወልደ በውስቴታ ወወእቱ ልዑል ሳረራ ።
እግዚአብሔር ይነግሮሙ ለሕዝቡ በመጽሐፍ ወለመላእክቲሁኒ እለ ተወልዱ በውስቴታ ።
ከመ ፍሡሓን ኵሎሙ እለ ይነብሩ ውስቴትኪ ።
ናሁ ይባርክዎ ለእግዚአብሔር ኵሎሙ አግብርተ እግዚአብሔር እለ ይቀውሙ ውስተ ቤተ እግዚአብሔር ውስተ ዐጸደ ቤተ አምላክነ ።
በሌሊት አንሥኡ እደዊክሙ በቤተ መቅደስ ወባርክዎ ለእግዚአብሔር ።
ይባርከከ እግዚአብሔር እምጽዮን ዘገብረ ሰማየ ወምድረ ።
አግዚኦ ሚበዝኁ እለ ይሣቅዩኒ ብዙኃን ቆሙ ላዕሌየ ።
ብዙኃን ይቤልዋ ለነፍስየ ኢያድኅነኪ አምላክኪ ።
አንተሰ እግዚኦ ምስካይየ አንተ ክብርየ ወመልዕለ ርእስየ ።
ቃልየ ኀበ እግዚአብሔር ጸራኅኩ ወሰምዐኒ እምደብረ መቅደሱ ።
አንሰ ሰከብኩ ወኖምኩ ወተንሣእኩ እስመ እግዚአብሔር አንሥአኒ ።
ኢይፈርህ እምአእላፍ አሕዛብ እለ ዐገቱኒ ወቆሙ ላዕሌየ ።
ተንሥእ እግዚኦ አምላኪየ ወአድኅነኒ እስመ አንተ ቀሠፍኮሙ ለኵሎሙ እለ ይፃረሩኒ በከንቱ ስነኒሆሙ ለኃጥአን ሰበርከ ።
ዘእግዚአብሔር አድኅኖ ወላዕለ ሕዝብከ በረከትከ ።
እግዚኦ በኀይልከ ይትፌሣሕ ንጉሥ ወብዙኀ ይትሐሠይ በአድኅኖትከ ።
ፍትወተ ነፍሱ ወሀብኮ ወስእለተ ከናፍሪሁ ኢከላእኮ ።
እስመ በጻሕኮ በበረከት ሠናይ ወአንበርከ አክሊለ ዲበ ርእሱ ዘእምዕንቍ ክቡር ።
ሐይወ ሰአለከ ወወሀብኮ ለነዋኅ መዋዕል ለዓለመ ዓለም ።
ዐቢይ ክብሩ በአድኅኖትከ ክብረ ወስብሐተ ወሰኮ ።
እስመ ወሀብኮ በረከተ ለዓለመ ዓለም ወታስተፌሥሖ በሐሤተ ገጽከ ።
እስመ ተወከለ ንጉሥ በእግዚአብሔር ወኢይትሀወክ በምሕረቱ ለልዑል ።
ትርከቦሙ እዴከ ለኵሎሙ ፀርከ ወትትራከቦሙ እዴከ ለኵሎሙ ጸላእትከ ።
ወትረስዮሙ ከመ እቶነ እሳት ለጊዜ ገጽከ እግዚኦ በመዐትከ ሁኮሙ ወትብልዖሙ እሳት ።
ወፍሬሆሙኒ ሰዐር እምድር ወዘርዖሙኒ እምእጓለ እመሕያው ።
እስመ ሜጥዋ ለዐመፃ ላዕሌከ ወሐለዩ ምክረ እንተ ኢይክሉ አቅሞ ።
ወታገብኦሙ ድኅሬሆሙ ወታስተደሉ ገጾሙ ለጊዜ መዐትከ ።
ተለዐልከ እግዚኦ በኀይልከ ንሴብሕ ወንዜምር ለጽንዕከ ።
አምላክነሰ ኀይልነ ወጸወንነ ወረዳኢነ ውእቱ በምንዳቤነ ዘረከበነ ፈድፋደ ።
በእንተዝ ኢንፈርህ ለእመ አድለቅለቀት ምድር ወእመኒ ፈለሱ አድባር ውስተ ልብ ባሕር ።
ደምፁ ወተሐመጉ ማያቲሆሙ ወአድለቅለቁ አድባር እምኀይሉ ።
ፈለግ ዘይውሕዝ ያስተፌሥሕ ሀገረ እግዚአብሔር ቀደሰ ማኅድሮ ልዑል ።
እግዚአብሔር ውስተ ማእከላ ኢትትሀወክ ወይረድአ እግዚአብሔር ፍጹመ ።
ደንገፁ አሕዛብ ወተመይጡ ነገሥት ወሀበ ቃሎ ልዑል ወአድለቅለቀት ምድር ።
እግዚኦ ኀያላን ምስሌነ ወምስካይነ አምላኩ ለያዕቆብ ።
ንዑ ወትርአዩ ገብሮ ለእግዚአብሔር ዘገብረ መንክረ በዲበ ምድር ይስዕር ፀብአ እስከ አጽናፈ ምድር ።
ይሰብር ቀስተ ወይቀጠቅጥ ወልታ ወያውዒ በእሳት ንዋየ ሐቅል ።
አስተርክቡ ወአእምሩ ከመ አነ ውእቱ እግዚአብሔር ተለዐልኩ እምአሕዛብ ወተለዐልኩ እምድር ።
እግዚአ ኀያላን ምስሌነ ወምስካይነ አምላኩ ለያዕቆብ ።
እገኒ ለከ እግዚኦ በኵሉ ልብየ በምክረ ራትዓን ወበማኅበር ።
ዐቢይ ግብረ እግዚአብሔር ወትትኀሠሥ ውስተ ኵሉ ፈቃዱ ።
አሚን ወዕበየ ስብሐት ምግባሩ ወጽድቁኒ ይነብር ለዓለም ።
ተዝካረ ገብረ ለስብሐቲሁ መሓሪ ወመስተሣህል እግዚአብሔር ።
ወወሀቦሙ ሲሳዮሙ ለእለ ይፈርህዎ ወተዘከረ ኪዳኖ ዘለዓለም ።
ወአርአዮሙ ለሕዝቡ ኀይለ ምግባሩ ከመ የሀቦሙ ርስተ ዘአሕዛብ ።
ግብረ እደዊሁ ጽድቅ ወርትዕ ወእሙን ኵሉ ትእዛዙ ።
ወጽኑዕ ለዓለመ ዓለም ወግቡር በጽድቅ ወበርትዕ ።
መድኀኒተ ፈነወ እግዚአብሔር ለሕዝቡ ወአዘዘ ሥርዐቶ ዘለዓለም ቅዱስ ወግሩም ስመ ዚአሁ ።
ቀዳሚሃ ለጥበብ ፈሪሀ እግዚአብሔር ወምክር ሠናይት ለኵሉ ዘይገብራ ወስብሐቲሁኒ ይነብር ለዓለም ።
ግፍዖሙ እግዚኦ ለእለ ይገፍዑኒ ፅብኦሙ እግዚኦ ለእለ ይፀብኡኒ ።
ንሥእ ወልታ ወኲናተ ወተንሥእ ውስተ ረዲኦትየ ።
ምላኅ ሰይፈከ ወዕግቶሙ ለእለ ሮዱኒ በላ ለነፍስየ አነ ውእቱ ረዳኢኪ ።
ለይትኀፈሩ ወይኅሰሩ ኵሎሙ እለ የኀሥዋ ለነፍስየ ለይግብኡ ድኅሬሆሙ ወይትኀፈሩ እለ መከሩ እኩየ ላዕሌየ ።
ለይኩኑ ከመ ጸበል ዘቅድመ ገጸ ነፋስ ወመልአከ እግዚአብሔር ለይሣቅዮሙ ።
ለትኩን ፍኖቶሙ ዳኅፀ ወጽልመተ ወመልአከ እግዚአብሔር ለይስድዶሙ ።
እስመ በከንቱ ኀብኡ ሊተ መሥገርተ ያጥፍኡኒ ወበከንቱ አምንዘዝዋ ለነፍስየ ።
ለትምጽኦሙ መሥገርት እንተ ኢያእመሩ ወተአኅዞሙ መሥገርት እንተ ኀብኡ ወይደቁ ውስተ ይእቲ መሥገርት ።
ወነፍስየሰ ትትፌሣሕ በእግዚአብሔር ወትትሐሠይ በአድኅኖቱ ።
ኵሉ አዕጽምትየ ይብሉከ እግዚኦ መኑ ከማከ ታድኅኖ ለነዳይ እምእደ ዘይትዔገሎ ለነዳይ ወለምስኪን እምእደ ዘይመስጦ ።
ተንሥኡ ላዕሌየ ሰማዕተ ዐመፃ ወዘኢያአምር ነበቡ ላዕሌየ ።
ፈደዩኒ እኪተ ህየንተ ሠናይት ወአኅጥእዋ ውሉደ ለነፍስየ ።
ወአንሰ ሶበ አስርሑኒ ለበስኩ ሠቀ ወአሕመምክዋ በጾም ለነፍስየ ወጸሎትየኒ ገብአ ውስተ ሕፅንየ ።
ከመ ዘለአኀውየ ወለቢጽየ ከማሁ አድሎኩ ከመ ዘይላሑ ወይቴክዝ ከማሁ አትሐትኩ ርእስየ ።
ተጋብኡ ላዕሌየ ወተፈሥሑ ተማከሩ ይቅሥፉኒ ወኢያእመርኩ ተሰብሩሂ ወኢደንገፁ ።
ፈተኑኒ ወተሳለቁ ላዕሌየ ወሠሐቁኒ ወሐቀዩ ስነኒሆሙ ላዕሌየ ።
እግዚኦ ማእዜኑ ትፈትሕ ሊተ አድኅና ለነፍስየ እምእከየ ምግባሮሙ ወእምአናብስት ለብሕቱትየ ።
እገኒ ለከ እግዚኦ በውስተ ማኅበር ዐቢይ ወእሴብሐከ በውስተ ሕዝብ ክቡድ ።
ወኢይትፌሥሑ ላዕሌየ እለ ይጸልኡኒ በዐመፃ እለ ይፃረሩኒ በከንቱ ወይትቃጸቡኒ በአዕይንቲሆሙ ።
እስመ ሊተሰ ሰላመ ይትናገሩኒ ወይመክሩ በቍፅር ያመንስዉኒ ።
ወአብቀዉ አፉሆሙ ላዕሌየ ወይቤሉ እንቋዕ እንቋዕ ርኢናሁ በአዕይንቲነ ።
ርኢ እግዚኦ ወኢታርምም እግዚኦ ኢትርሐቅ እምኔየ ።
ተንሥእ እግዚኦ አፅምእ ፍትሕየ አምላኪየ ወእግዚእየ ውስተ ቅሥትየ ።
ፍታሕ ሊተ እግዚኦ አምላኪየ በከመ ጽድቅከ ወኢይትፌሥሑ ላእሌየ ።
ወኢይበሉ በልቦሙ እንቋዕ እንቋዕ ላዕለ ነፍስየ ወኢይበሉ ውኅጥናሁ ።
ለይትኀፈሩ ወይኅሰሩ እለ ይትፌሥሑ በሕማምየ ወይልበሱ ኀፍረተ ወኀሳረ እለ ያዐብዩ አፉሆሙ ላዕሌየ ።
ለይትፌሥሑ ወይትሐሠዩ እለ ይፈቅድዋ ለጽድቅየ ወይበሉ በኵሉ ጊዜ ዐቢይ እግዚአብሔር እለ ይፈቅዱ ሰላመ ገብርከ ።
ልሳንየ ያነብብ ጽድቀከ ወኵሎ አሚረ ስብሐቲከ ።
እግዚኦ ነጽር ውስተ ረዲኦትየ እግዚኦ አፍጥን ረዳኦትየ ።
ይትኀፈሩ ወይኅሰሩ እለ የኀሥዎ ለነፍስየ ወይግብኡ ድኅሬሆሙ ወይትኀፈሩ እለ መከሩ እኩየ ላዕሌየ ።
ለይግብኡ ድኅሬሆሙ በጊዜሃ ተኀፊሮሙ እለ ይብሉኒ አንቋዕ አንቋዕ ።
ለይትፌሥሑ ወይትሐሠዩ ኵሎሙ እለ የኀሡከ እግዚኦ ወይበሉ ዘልፈ ዐቢይ እግዚአብሔር እለ ይፈቅዱ አድኅኖተከ በኵሉ ጊዜ ።
አንሰ ነዳይ ወምስኪን አነ ወእግዚአብሔር ይረድአኒ ረዳእየ ወምስካይየ አንተ እግዚኦ አምላኪየ ወኢትጐንዲ ።
እስከ ማእዜኑ እግዚኦ ትረስዐኒ ለግሙራ እስከ ማእዜኑ ትመይጥ ገጸከ እምኔየ ።
እስከ ማእዜኑ አነብር ሐዘነ ውስተ ነፍስየ ወትጼዕረኒ ልብየ ኵሎ አሚረ እስከ ማእዜኑ ይትዔበዩ ጸላእትየ ላዕሌየ ።
ነጽረኒ ወስምዐኒ እግዚኦ አምላኪየ አብርሆን ለአዕይንትየ ከመ ኢይኑማ ለመዊት ወከመ ኢይበሉኒ ጸላእትየ ሞእናሁ ።
ወእለሰ ይሣቅዩኒ ይትፌሥሑ ለእመ ተሀወኩ ።
ወአንሰ በምሕረትከ ተወከልኩ ይትፌሥሐኒ ልብየ በአድኅኖትከ ።
እሴብሖ ለእግዚአብሔር ዘረድአኒ ወእዜምር ለስመ እግዚአብሔር ልዑል ።
እለ ተወከሉ በእግዚአብሔር ከመ ደብረ ጽዮን ኢይትሀወክ ለዓለም ዘየኀድር ውስተ ኢየሩሳሌም ።
አድባር የዐውዳ ወእግዚአብሔር ይሜግብ ሕዝቦ እምይእዜ ወእስከ ለዓለም ።
እስመ ኢየኀድግ እግዚአብሔር በትረ ኃጥአን ዲበ መክፈልተ ጻድቃን ከመ ኢያንሥኡ እደዊሆሙ ጻድቃን በዐመፃ ።
አሠኒ እግዚኦ ለኄራን ወለርቱዓነ ልብ ።
ወእለሰ ይትመየጡ ውስተ ፁግ ይወስዶሙ እግዚአብሔር ምስለ ገበርተ ዐመፃ ሰላም ላዕለ አስራኤል ።
ስምዑ ዝንተ ኵልክሙ አሕዛብ ወአፅምኡ ኵልክሙ እለ ትነብሩ ውስተ ዓለም ።
በበ በሐውርቲክሙ ደቂቀ እጓለ እመሕያው አብዕልትኒ ወነዳይኒ ።
አፉየ ይነግር ጥበበ ወሕሊና ልብየ ምክረ ።
አፀምእ ምሳሌ በእዘንየ ወእከሥት በመዝሙር ነገርየ ።
ለምንት እፈርህ እምዕለት እኪት ኃጢአተ ሰኰናየ ዐገተኒ ።
እለ ይትአመኑ በኀይሎሙ ወይዜሀሩ በብዝኀ ብዕሎሙ ።
እኍኒ ኢያድኅን እኅዋሁ ወኢያድኅን ሰብእ ።
ወኢይሁብ ለእግዚአብሔር ቤዛሁ ወኢተውላጠ ሤጠ ነፍሱ ዘጻመወ ለዓለም የሐዩ ለዝሉፉ ።
እስመ ኢይሬኢ ሙስና ሶበ ትሬእዮሙ ለጠቢባን ይመውቱ ።
መከማሁ ይትሐጐሉ አብዳን እለ አልቦሙ ልበ ወየኀድጉ ለባዕድ ብዕሎሙ ።
መቃብሪሆሙ አብያቲሆሙ ለዓለም ወማኅደሪሆሙ ለትውልደ ትውልድ ወይሰምዩ አስማቲሆሙ በሐውርቲሆሙ ።
ሰብእሰ እንዘ ክቡር ውእቱ ኢያእመረ ወኮነ ከመ እንስሳ ዘአልቦ ልበ ወተመሰሎሙ ።
ለሊሃ ፍኖቶሙ ዕቅፍቶሙ ወእንዘ ይሠምሩ በአፉሆሙ ።
ከመ አባግዕ ሞት ይርዕዮሙ በሲኦል ወይቀንይዎሙ ራትዓን በጽባሕ ወትበሊ ረድኤቶሙ በሲኦል እምክብሮሙ ።
ወባሕቱ እግዚአብሔር ያድኅና ለነፍስየ እምእደ ሲኦል ሶበ ይነሥኡኒ ።
ኢትፍርሆ ለሰብእ ሶበ ይብዕል ወሶበ ይበዝኅ ክብረ ቤቱ ።
እስመ ኢይነሥእ መስሌሁ ኵሎ እመ ይመውት ወኢይወርድ መስሌሁ ክብረ ቤቱ ።
እስመ ፈግዐት ነፍሱ በሕይወቱ የአምነከ ሰብእ ሶበ ታሤኒ ሎቱ ።
ወይወርድ ውስተ ዓለመ አበዊሁ ወኢይሬኢ እንከ ብርሃነ እስከ ለዓለም ።
ወእጓለ እመሕያውሰ እንዘ ክቡር ውእቱ ኢያእምረ ወኮነ ከመ እንስሳ ዘአልቦ ልበ ወተመሰሎሙ ።
ሰብሕዎ ለእግዚአብሔር ስብሐተ ሐዲሰ እስመ መንክረ ገብረ እግዚአብሔር ወአድኅኖተ የማኑ ወመዝራዕቲሂ ቅዱስ ።
አርአየ እግዚአብሔር አድኅኖቶ ወበቅድመ አሕዛብ ከሠተ ኪዳኖ ።
ወተዘከረ ሣህሎ ለያዕቆብ ወጽድቀሂ ለቤተ እስራኤል ርእዩ ኵልክሙ አጽናፈ ምድር አድኅኖቶ ለአምላክነ ።
የብቡ ለእግዚአብሔር በኵሉ ምድር ሰብሑ ተፈሥሑ ወዘምሩ ።
ዘምሩ ለእግዚአብሔር በመሰንቆ በመሰንቆ ወበቃለ መዝሙር ።
በቀርነ ዝብጦ ወበቃለ ቀርን የብቡ በቅድመ እግዚአብሔር ንጉሥ ።
ወትትከወስ ባሕር በምልአ ዓለምኒ ወኵሎሙ እለ ይነብሩ ውስቴታ ።
ወአፍላግኒ ይጠፍሑ እደ ኅቡረ አድባርኒ ይትሐሠዩ ።
እስመ በህየ ይኴንና ለምድር ወይኴንና ለዓለም በጽድቅ ወለአሕዛብኒ በርትዕ ።
ይቤሎ እግዚእ ለእግዚእየ ንበር በየማንየ እስከ አገብኦሙ ለጸላእትከ ታሕተ መከየደ እገሪከ ።
በትረ ኀይል ይፈኑ ለከ እግዚአብሔር እምጽዮን ወትኴንን በማእከለ ጸላእትከ ።
ምስሌከ ቀዳማዊ በዕለተ ኀይል ወብርሃኖሙ ለቅዱሳን ወለድኩከ እምከርሥ እምቅድመ ኮከበ ጽባሕ ።
መሐለ እግዚአብሔር ወኢይኔስሕ አንተ ካህኑ ለዓለም በከመ ሢመቱ ለመልከ ጼዴቅ ።
እግዚአብሔር በየማንከ ይቀጠቅጦሙ ለነገሥት በዕለተ መዐቱ ።
ወይኴንኖሙ ለአሕዛብ ወያበዝኅ አብድንተ ወይሰብር አርእስተ ብዙኃን በዲበ ምድር ።
እምውሒዝ ሰትዩ ማየ በፍኖት ወበእንተዝ ይትሌዐል ርእስ ።
በእግዚአብሔር ተወከልኩ እፎ ትብልዋ ለነፍስየ ተዐይል ውስተ አድባር ከመ ዖፍ ።
እስመ ናሁ ኃጥአን ወሰቁ ቀስቶሙ ወአስተዳለው አሕጻቲሆሙ ውስተ ምጕንጳቶሆሙ ከመ ይንድፍዎ ለርቱዕ ልብ በጽሚት ።
እስመ ናሁ ዘአንተ ሠራዕከ እሙንቱ ነሠቱ ወጻድቅሰ ምንተ ገብረ ።
እግዚአብሔር ውስተ ጽርሐ መቅድሱ እግዚአብሔር ውስተ ሰማይ መንብሩ ወአዕይንቲሁኒ ኀበ ነዳይ ይኔጽራ ወቀራንብቲሁኒ የሐቶ ለእጓለ እመሕያው ።
እግዚአብሔር የሐቶ ለጻድቅ ወለኃጥእ ወዘሰ አፍቀራ ለዐመፃ ጸልአ ነፍሶ ።
ይዘንም መሣግር ላዕለ ኃጥአን እሳት ወተይ መንፈስ ዐውሎ መክፈልተ ጽዋዖሙ ።
እስመ ጻድቅ እግዚአብሔር ወጽድቀ አፍቀረ ወለርትዕሰ ትሬእዮ ገጹ ።
ተዘከሮ እግዚኦ ለዳዊት ወለኵሉ የዋሀቱ ።
ዘከመ መሐለ እግዚአብሔር ወበፅአ ለአምላከ ያዕቆብ ።
ከመ ኢይበውእ ውስተ ጽላሎተ ቤትየ ወከመ ኢያዐርግ ውስተ ዐራተ ምስካብየ ።
ከመ ኢይሁቦን ንዋመ ለአዕይንትየ ወኢድቃሰ ለቀራንብትየ ወኢዕረፍተ ለመላትሕየ ።
እስከ እረክብ መካኖ ለእግዚአብሔር ወማኅደሮ ለአምላከ ያዕቆብ ።
ናሁ ሰማዕናሁ በኤፍራታ ወረከብናሁ ውስተ ዖመ ገዳም ።
ንበውእ እንከሰ ውስተ አብያቲሁ ወንሰግድ ውስተ መካን ኀበ ቆመ እግረ እግዚእነ ።
ተንሥእ እግዚኦ ውስተ ዕረፍትከ አንተ ወታቦተ መቅደስከ ።
ካህናቲከ ይለብሱ ጽድቀ ወጻድቃኒከ ትፍሥሕተ ይትፍፈሥሑ ።
በእንተ ዳዊት ገብርከ ወኢትሚጥ ገጸከ እመሲሕከ ።
መሐለ እግዚአብሔር ለዳዊት በጽድቅ ወኢይኔስሕ እስመ እምፍሬ ከርሥከ አነብር ዲበ መንበርከ ።
ወለእመ ዐቀቡ ደቂቅከ ሕግየ ወሰምዑኒ ዘንተ ዘእሜህሮሙ ወደቂቆሙኒ እስከ ለዓለም ይበንሩ ዲበ መንበርከ ።
እስመ ኀረያ እግዚአብሔር ለጽዮን ወአብደራ ከመ ትኩኖ ማኅደሮ ።
ዛቲ ይእቲ ምዕራፍየ ለዓለም ዝየ አኀደር እስመ ኀረይክዋ ።
ለእቤራቲሃኒ ባርኮ እባርኮን ወለነዳያኒሃኒ አጸግቦሙ እክለ ።
ወለካህናቲሃኒ አለብሶሙ ሕይወተ ወጻድቃኒሃኒ ትፍሥሕተ ይትፍፌሥሑ ።
ወበህየ አበቍል ቀርነ ለዳዊት ወአስተዳሉ ማኅቶተ ለመሲሕየ ።
ወአለብሶሙ ኀፍረተ ለጸላእቱ ወቦቱ ይፈሪ ቅድሳትየ ።
ዘየኀድር በረድኤተ ልዑል ወይነብር ውስተ ጽላሎቱ ለአምላከ ሰማይ ።
ይብሎ ለእግዚአብሔር ምስካይየ ወጸወንየ አንተ አምላኪየ ወረዳእየ ወእትዌከል ቦቱ ።
እስመ ውእቱ ይባልሐኒ እመሥገርት ነዓዊት ።
ወእምነገር መደንግፅ ይጼልለከ በገበዋቲሁ ወትትዌከል በታሕተ ክነፊሁ ጽድቅ በወልታ የዐውደከ ።
ወኢትፈርህ እምግርማ ሌሊት እምሐጽ ዘይሠርር በመዐልት ።
እምግብር ዘየሐውር በጽልመት እምጽድቅ ወእምጋኔነ ቀትር ።
ይወድቁ በገቦከ ዐሠርቱ ምእት ወአእላፍ በየማንከ ወኀቤከሰ ኢይቀርቡ ።
ወባሕቱ ትሬኢ በአዕይንቲከ ወትሬኢ ፍዳሆሙ ለኃጥአን ።
እስመ አንተ እግዚኦ ተስፋየ ልዑል ረሰይከ ጸወነከ ።
ኢይቀርብ እኩይ ኀቤከ ወኢይበውእ መቅሠፍት ቤተከ ።
እስመ ለመላእክቲሁ ይኤዝዞሙ በእንቲአከ ከመ ይዕቀቡከ በኵሉ ፍናዊከ ።
ወበእደው ያነሥኡከ ከመ ኢትትዐቀፍ በእብን እግረከ ።
ላዕለ ተኵላ ወከይሲ ትጼዐን ወትከይድ አንበሳ ወከይሴ ።
እስመ ብየ ተወከለ ወአድኅኖ ወእከድኖ እስመ አእመረ ስምየ ።
ይጼውዐኒ ወእሰጠዎ ሀሎኩ ምስሌሁ አመ ምንዳቤሁ አድኅኖ ወእሰብሖ ።
ለነዋኅ መዋዕል አጸግቦ ወአርእዮ አድኅኖትየ ።
አመንኩ በዘነበብኩ ወአንሰ ብዙኀ ሐመምኩ ።
አንሰ አቤ እምግዕዝየ ኵሉ ሰብእ ሐሳዊ ውእቱ ።
ምንተኑ አዐስዮ ለእግዚአብሔር በእንተ ኵሉ ዘገብረ ሊተ ።
ጽዋዐ ሕይወት እትሜጦ ወስመ እግዚአብሔር እጼውዕ ።
ወእሁብ ብፅአትየ ለእግዚአብሔር በቅድመ ኵሉ ሕዝብ ።
ክብር ሞቱ ለጻድቅ በቅድመ እግዚአብሔር ።
እግዚኦ አነ ገብርከ ገብርከ ወልደ አመትከ ወሰበርከ መዋቅሕትየ ።
ለከ እሠውዕ መሥዋዕተ ስብሓት ወስመ እግዚአብሔር እጼውዕ ።
በዐጸደ ቤተ እግዚአብሔር ወበማእከሌኪ ኢየሩሳሌም ።
እግዚኦ ስምዐኒ ጸሎትየ ወአፅምአኒ ስእለትየ በጽድቅከ ወስምዐኒ በርትዕከ ።
ወኢትባእ ውስተ ቅሥት ምስለ ገብርከ እስመ ኢይጸድቅ ኵሉ ሕያው በቅድሜከ ።
እስመ ሮዳ ጸላኢ ለነፍስየ ወአኅሰራ ውስተ ምድር ለሕይወትየ ወአንበሩኒ ውስተ ጽልመት ከመ ምዉተ ትካት ።
ወቀብጸተኒ በፍስየ በላዕሌየ ወደንገፀኒ ልብየ በውስጥየ ።
ወተዘከርኩ መዋዕለ ትካት ወአንበብኩ በኵሉ ግብርከ ወአነብብ ግብረ እደቂከ ።
ወአንሣእኩ እደውየ ኀቤከ ነፍስየኒ ከመ ምድረ በድው ጸምአተከ ።
ፍጡነ ስምዐኒ እግዚኦ ኀለፈት ነፍስየ ወኢትሚጥ ገጸከ እምኔየ ወኢይኩን ከመ እለ ይወርዱ ውስተ ዐዘቅት ።
ዘይሰማዕ ግበር ሊተ ምሕረትከ በጽባሕ እስመ ኪያከ ተወከልኩ እግዚኦ ምርሐኒ እግዚኦ ፍኖተ እንተ ባቲ አሐውር እስመ ኀቤከ አንቃዕደኩ ነፍስየ ።
አድኅነኒ እግዚኦ እምፀርየ እስመ ኀቤከ ተማኅፀንኩ ።
ምህረኒ እግዚኦ ለገቢረ ፈቃድከ እስመ አምላኪየ አንተ ወመንፈስከ ቅዱስ ይምርሐኒ በምድረ ጽድቅ ።
በእንተ ስምከ እግዚኦ አሕይወኒ በጽድቅከ ወአውፅአ እምንዳቤሃ ለነፍስየ ።
ወበሥምረትከ ሠርዎሙ ለፀርየ ወታጠፍኦሙ ለኵሎሙ እለ ያሐምዋ ለነፍስየ እስመ አነ ገብርከ ።
እግዚአብሔር ያበርህ ሊተ ወያድኅነኒ ምንትኑ ያፈርሀኒ እግዚአብሔር ምእመና ለሕይወትየ ምንትኑ ያደነግፀኒ ።
ሶበ ይቀርቡኒ እኩያን ይብልዑኒ ሥጋየ ጸላእትየሰ እለ ይሣቅዩኒ እሙንቱ ደክሙ ወወድቁ ።
እመኒ ፀብአኒ ተዓይን ኢይፈርሀኒ ልብየ ወእመኒ ሮዱኒ ፀባኢት አንሰ ቦቱ ተወከልኩ ።
አሐተ ሰአልክዎ ለእግዚአብሔር ወኪያሃ አኀሥሥ ከመ እኅድር ቤቶ ለእግዚአብሔር በኵሉ መዋዕለ ሕይወትየ ከመ ያርእየኒ ዘያሠምሮ ለእግዚአብሔር ወከመ እፀመድ ውስተ ቤተ መቅደሱ ።
እስመ ኀብአኒ ውስተ ጽላሎቱ በዕለተ ምንዳቤየ ወሰወረኒ በምኅባአ ጽላሎቱ ወዲበ ኰኵሕ አልዐለኒ ።
ናሁ ይእዜ አልዐለ እግዚአብሔር ርእስየ ዲበ ጸላእትየ ዖድኩ ወሦዕኩ ውስተ ደብተራሁ መሥዋዕተ ወየበብኩ ሎቱ እሴብሕ ወእዜምር ለእግዚአብሔር ።
ስምዐኒ እግዚኦ ቃልየ ዘሰአልኩ ኀቤከ ተሣሀለኒ ወስምዐኒ ለከ ይብለከ ልብየ ።
ወኀሠሥኩ ገጸከ ገጸ ዚአከ አኀሥሥ እግዚኦ ።
ወኢትሚጥ ገጸከ እምኔየ ወኢትትገሐስ እምገብርከ ተምዒዐከ ረዳኤ ኩነኒ ወኢትግድፈኒ ወኢትትሀየየኒ አምላኪየ ወመድኀኒየ ።
እስመ አቡየ ወእምየ ገደፉኒ ወእግዚአብሔር ተወክፈኒ ።
ምህረኒ እግዚኦ ፍኖትከ ወምርሐኒ ፍኖተ ርትዕከ በእንተ ጸላእትየ ወኢትመጥወኒ ለነፍስ ለእለ ይሣቅዩኒ ።
እስመ ቆሙ ላእሌየ ሰምዕተ ዐመፃ ወሐሰወት ርእሳ ዐመፃ ።
እትአመን ከመ እርአይ ሠናይቶ ለእግዚአብሔር በብሔረ ሕያዋን ።
ወተሰፈዎ ለእግዚአብሔር ተዐገሥ ወአጽንዕ ልበከ ወተሰፈዎ ለእግዚአብሔር ።
የብቡ ለእግዚአብሔር በኵሉ ምድር ።
ተቀንዩ ለእግዚአብሔር በትፍሥሕት ወባኡ ቅድሜሁ በሐሤት ።
አእምሩ ከመ እግዚአብሔር ውእቱ አምላክነ ወውእቱ ፈጠረነ ወአኮ ንሕነ ወንሕነሰ ሕዝቡ ወአባግዐ መርዔቱ ።
ባኡ ውስተ አናቅጺሁ በተጋንዮ ወውስተ አዕጻዲሁ በስብሐት እመንዎ ።
ወሰብሑ ለስሙ እስመ ኄር እግዚአብሔር እስመ ለዓለም ምሕረቱ ወለትውልደ ትውልድ ጽድቁ ።
ሰብሕዎ ለእግዚአብሔር ስብሐተ ሐዲሰ ሰብሕዎ ለእግዚአብሔር ኵላ ምድር ።
ሰብሕዎ ለእግዚአብሔር ወባርኩ ለስሙ ወተዘያነዉ እምዕለት ዕለተ አድኅኖቶ ።
ወንግርዎሙ ለአሕዛብ ስብሐቲሁ ወለኵሎሙ አሕዛብ ተአምሪሁ ።
እስመ ዐቢይ እግዚአብሔር ወብዙኅ አኰቴቱ ወግሩም ውእቱ ላዕለ ኵሉ አማልክት ።
እስመ አማልክተ አሕዛብ አጋንንት ወእግዚአብሔርሰ ሰማያተ ገብረ ።
አሚን ወሠናይት ቅድሜሁ ቅድሳት ወዕበየ ስብሐት ውስተ መቅደሱ ።
አምጽኡ ለእግዚአብሔር በሓውርተ አሕዛብ አምጽኡ ለእግዚአብሔር ክብረ ወስብሓተ ።
አምጽኡ ለእግዚአብሔር ስብሐተ ለስሙ ንሥኡ መሥዋዕተ ወባኡ ውስተ አዕጻዲሁ ።
ስግዱ ለእግዚአብሔር በዐጸደ መቅደሱ ታድለቀልቅ እምቅድመ ገጹ ኵላ ምድር ።
በልዎሙ ለአሕዛብ ከመ እግዚአብሔር ነግሠ ወአጽንዓ ለዓለም ከመ ኢታንቀልቅል ወይኴንኖሙ ለአሕዛብ በርትዕ ።
ይትፌሥሓ ሰማያት ወትትሐሠይ ምድር ወትትከወስ ባሕር በምልአ ።
ትትሐሠይ ገዳም ወኵሉ ዘውስቴታ ውእቱ አሚረ ይትፌሥሑ ኵሉ ዕፀወ ገዳም ።
እምቅድመ ገጹ ለእግዚአብሔር እስመ ይመጽእ ወይመጽእ ወይኴንና ለምድር ወይኴንና ለዓለም በጽድቅ ወለአሕዛብኒ በርትዕ ።
ናሁ ሠናይ ወናሁ አዳም ሶበ ይሄልዉ አኀው ኅቡረ ።
ከመ ዕፍረት ዘይውሕዝ እምርእሱ እስከ ጽሕሙ ጽሕሙ ለአሮን ዘይወርድ ዲበ ኅባኔ መልበሱ ።
ከመ ጠለ አርሞንኤም ዘይወርድ ዲበ አድባረ ጽዮን እስመ ህየ አዘዘ እግዚአብሔር በረከቶ ወሕይወተ እምይእዜ ወእስከ ለዓለም ።
አመ ሜጠ እግዚአብሔር ፄዋ ጽዮን ኮነ ፍሡሓን ።
አሜሃ መልአ ፍሥሓ አፉነ ወተሐሥየ ልሳንነ አሜሃ ይቤሉ አሕዛብ ።
አዕበየ ገቢረ ሎሙ እግዚአብሔር አዕበየ ገቢረ ለነ እግዚአብሔር ወኮነ ፍሡሓነ ።
ሚጥ እግዚኦ ፄዋነ ከመ ውሒዝ ውስተ አዜብ ።
እለ ይዘርዑ በአንብዕ በሐሤት የአርሩ ።
ሶበሰ የሐውሩ ወፈሩ እንዘ ይበክዩ ወጾሩ ዘርዖሙ ወሶበ የአትዉ ምጽኡ እንዘ ይትፌሥሑ ወጾሩ ከላስስቲሆሙ ።
ኀቤከ እግዚኦ አንቃዕደውኩ ነፍስየ አምላኪየ ።
ኪያከ ተወከልኩ ኢይትኀፈር ለዓለም ወኢይስሐቁኒ ጸላእትየ ።
እስመ ኵሎሙ እለ ይሴፈዉከ ኢይትኀፈሩ ለይትኀፈሩ ኵሎሙ እለ ይኤብሱ ዘልፈ ።
ፍኖተከ እግዚኦ አምረኒ ወአሰረ ዚአከ ምህረኒ ወምርሐኒ በጽድቅከ ።
ወምህረኒ እስመ አንተ አምላኪየ ወመድኀኒየ ወኪየከ እሴፎ ኵሎ አሚረ ።
ተዘከር ሣህለከ እግዚኦ ወምሕረተከኒ እስመ ለዓለም ውእቱ ።
ኃጢአትየ ዘበንእስየ ወእበድየ ኢተዝክር ሊተ ወበከመ ሣህልከ ተዘከረኒ በእንተ ምሕረትከ እግዚኦ ።
ኄርኒ ወጻድቅኒ እግዚአብሔር በእንተዝ ይመርሖሙ ፍኖተ ለእለ ይስሕቱ ።
ወይሜህሮሙ ፍትሐ ለየዋሃን ወይኤምሮሙ ፍኖቶ ለልቡባን ።
ኵሉ ፍኖቱ ለእግዚአብሔር ሣህል ወጽድቅ ለእለ የኀሡ ሕጎ ወስምዖ ።
ወስረይ ሊተ ኵሎ ኃጢአትየ እስመ ብዙኅ ውእቱ በእንተ ስምከ እግዚኦ ።
መኑ ውእቱ ብእሲ ዘይፈርሆ ለእግዚአብሔር ወይመርሖ ፍኖተ እንተ ኀርየ ።
ወነፍሱሂ ውስተ ሠናይ ተኀድር ወዘርዑሂ ይወርስዋ ለምድር ።
ኀይሎሙ ውእቱ እግዚአብሔር ለእለ ይፈርህዎ ወስሙሂ ለእግዚአብሔር ለእለ ይጼውዕዎ ወሕጎሂ ይሜህሮሙ ።
አዕይንትየሰ ዘልፈ ኀበ እግዚአብሔር እስመ ውእቱ ይባልሖን እመሥገርት ለእገርየ ።
ነጽር ላዕሌየ ወተሣሀለኒ እስመ ባሕታዊ ወነዳይ አነ ።
ወብዙኅ ሐዘኑ ለልብየ አድኅነኒ እምንዳቤየ ።
ርኢ ሕማምየ ወስራሕየ ወኅድግ ሊተ ኵሎ ኃጢአትየ ።
ወርኢ ከመ በዝኁ ጸላእትየ ጽልአ በዐመፃ ይጸልኡኒ ።
ዕቀባ ለነፍስየ ወአድኅና ወኢይትኀፈር እስመ ኪየከ ተወከልኩ ።
የዋሃን ወራትዓን ተለዉኒ እስመ ተሰፈውኩከ እግዚኦ ።
ያድኅኖ እግዚአብሔር ለእስራኤል እምኵሉ ምንዳቤሁ ።
ብፁዕ ብእሲ ዘኢሖረ በምክረ ረሲዓን ወዘኢቆመ ውስተ ፍኖተ ኃጥአን ወዘኢነበረ ውስተ መንበረ መስተሳልቃን ።
ዘዳእሙ ሕገ እግዚአብሔር ሥምረቱ ወዘሕጎ ያነብብ መዕልተ ወሌሊተ ።
ወየከውን ከመ ዕፅ እንተ ትክልት ኀበ ሙሓዘ ማይ እንተ ትሁብ ፍሬሃ በበጊዜሃ ወቈጽላኒ ኢይትነገፍ ወኵሎ ዘገብረ ይፌጽም ።
አኮ ከመ ዝ ኃጥአንሰ አኮ ከመ ዝ ዳእሙ ከመ መሬት ዘይግሕፍ ነፍስ እምገጸ ምድር ።
ወበእንተዝ ኢይትነሥኡ ረሲዓን ምደይን ወኢኃጥአን ውስተ ምክረ ጻድቃን ።
እስመ ያአምር እግዚአብሔር ፍኖቶሙ ለጻድቃን ወፍኖቶሙ ለኃጥአን ትጠፍእ ።
ስምዐኒ እግዚኦ ጸሎትየ ዘሰአልኩ ኀቤከ እምትሕዝብተ ጽላኢ አድኅና ለነፍስይ ።
ወሰውረኒ እምዕሌቶሙ ለእኩያን ወእምብዝኆሙ ለገበርተ ዐመፃ ።
እለ አብልኁ ልሳኖሙ ከመ አርዌ ምድር ወወሰቁ ቀስቶሙ ለገቢረ መሪር ።
ከመ ይቅትልዎ ለንጹሕ በጽሚት ግብተ ይነድፍዎሙ ወኢይፈርሁ ።
ወአጽንዑ ሎሙ ነገረ እኩየ ወተማከሩ ይኅብኡ ሎሙ መሥገርተ ወይቤሉ አልቦ ዘይሬእየነ ።
ወኀሠሥዋ ለዐመፃ ወኀልቁ እዝነ ይፈትኑ ወይወጥኑ ወይበውእ ሰብእ በልብ ዕሙቅ ።
ወይትሌዐል እግዚአብሔር ከመ ሐጸ ደቂቅ ኮነ መቅሠፍቶሙ ።
ወደክመ ለሳኖሙ በላዕሌሆሙ ወደንገፁ ኵሎሙ እለ ርእይዎሙ ።
ወፈርሁ ኵሉ ሰብእ ወነገሩ ግብረ እግዚአብሔር ወአእመሩ ምግባሮ ።
ይትፌሣሕ ጻድቅ በእግዚአብሔር ወይትዌከል ቦቱ ወይከብሩ ኵሎሙ ርቱዓነ ልብ ።
አመ ይወፅኡ እስራኤል እምግብጽ ወቤተ ያዕቆብ እምሕዝበ ፀር ።
ወኮነ ይሁዳ መቅደሶ ወእስራኤልኒ ምኵናኖ ።
ባሕርኒ ርእየት ወጐየት ወዮርዳኖስኒ ገብአ ድኅሬሁ ።
ወአድባር አንፈርዐጹ ከመ ሐራጊት ወአውግርኒ ከመ መሓስአ አባግዕ ።
ምንተ ኮንኪ ባሕር ዘጐየይኪ ወአንተኒ ዮርዳኖስ ዘገባእከ ድኅሬከ ።
ወአድባር ዘአንፈርዐጽክሙ ከመ ሐራጊት ወአውግርኒ ከመ መሓስአ አባግዕ ።
እምቅድመ ገጹ ለእግዚአብሔር አድለቅለቀት ምድር እምቅድመ ገጹ ለአምላከ ያዕቆብ ።
ዘይሬስያ ለኰኵሕ አንቅዕተ ማያት ወለእዝኅ ዐዘቃተ ማያት ።
አኮ ለነ እግዚኦ አኮ ለነ ለስመ ዚአከ ሀብ ስብሐተ በምሕረትከ ወበጽድቅከ ።
ከመ ኢይበሉነ አሕዛብ አይቴ ውእቱ አምላኮሙ ።
አምላክነሰ ውስተ ሰማይ ላዕለ በሰማይኒ ወበምድርኒ ኵሎ ዘፈቀደ ገብረ እግዚአብሔር ።
አማልክቲሆሙ ለአሕዛብ ዘወርቅ ወብሩር ግብረ እደ እጓለ እመሕያው ።
አፈ ቦሙ ወኢይነቡ ዐይነ ቦሙ ወኢይሬእዩ ።
እዝነ ቦሙ ወኢይሰምዑ አንፈ ቦሙ ወኢያጼንዉ ።
እደ ቦሙ ወኢይገሱ እግረ ቦሙ ወኢየሐውሩ ወኢይነቡ በጐራዒቶሙ ወአልቦሙ መንፈሰ ውስተ አፉሆሙ ።
ከማሆሙ ለይኩኑ ኵሎሙ እለ ገብርዎሙ ወኵሎሙ እለ ይትዌከሉ ቦሙ ።
ቤተ እስራኤል ተወከሉ በእግዚአብሔር ረዳኢሆሙ ውእቱ ወምእመኖሙ ።
ቤተ አሮን ተወከሉ በእግዚአብሔር ረዳኢሆሙ ውእቱ ወምእመኖሙ ።
እለ ትፈርህዎ ለእግዚአብሔር ተወከሉ በእግዚአብሔር ረዳኢሆሙ ውእቱ ወምእመኖሙ ።
እግዚአብሔር ተዘከረነ ወባረከነ ባርክ ቤተ እስራኤል ወባርክ ቤተ አሮን ።
ባርኮሙ ለኵሎሙ እለ ይፈርህዎ ለእግዚአብሔር ለንኡሶሙ ወለዐቢዮሙ ።
ይዌስክ እግዚአብሔር ላዕሌክሙ ላዕሌክሙ ወላዕለ ውሉድክሙ ።
ብሩካን አንትሙ ለእግዚአብሔር ዘገብረ ሰማየ ወምድረ ።
ሰማየ ሰማያት ለእግዚአብሔር ወምድረሰ ወሀበ ለእጓለ እመሕያው ።
ዘአኮ ምዉታን ይሴብሑከ እግዚኦ ወኢኵሎሙ እለ ይወርዱ ውስተ ሲኦል ።
ንሕነ ሐያዋን ንባርኮ ለእግዚአብሔር እምይእዜ ወእስከ ለዓለም ።
ኢትቅናእ ላዕለ እኩያን ወኢትቅናእ ላዕለ ገበርተ ዐመፃ ።
እስመ ከመ ሣዕር ፍጡነ ይየብሱ ወከመ ኀመልማል ኀምል ፍጡነ ይወድቁ ።
ተወከል በእግዚአብሔር ወግበር ሠናየ ወያኀድረከ ዲበ ምድር ወይሬዕየከ ዲበ ብዕላ ።
ተፈሣሕ በእግዚአብሔር ወይሁበከ ስእለተ ልብከ ።
ክሥት ለእግዚአብሔር ፍኖተከ ወተወከል ቦቱ ወውእቱ ይገብር ለከ ።
ወያመጽአ ከመ ብርሃን ለጽድቅከ ወፍትሕከኒ ከመ መዐልት ።
ግነይ ለእግዚአብሔር ወተፀመዶ ወኢትቅናእ ላዕለ ዘይዴሎ በሕይወቱ ላዕለ ሰብእ ዘይገብር ዐመፃ ።
ኅድጋ ለመዐት ወግድፋ ለቍጥዓ ወኢትቅናእ ከመ ታሕሥም ።
እስመ እለ ያሕሥሙ ይሤረዉ ወእለሰ ይትዔገሥዎ ለእግዚአብሔር እሙንቱ ይወርስዋ ለምድር ።
ወዓዲ ኅዳጠ ወኢይሄሉ እንከ ኃጥእ ተኀሥሥ ወኢትረክብ መካኖ ።
ወየዋሃንሰ ይወርስዋ ለምድር ወይትፌሥሑ በብዙኅ ሰላም ።
ያስትሐይጾ ኃጥእ ለጻድቅ ወየሐቂ ስነኒሁ ላዕሌሁ ።
ወእግዚአብሔርሰ ይስሕቆ እስመ ያቀድም አእምሮ ከመ በጽሐ ዕለቱ ።
ሰይፎሙ መልኁ ኃጥአን ወወሰቁ ቀስቶሙ ከመ ይቅትልዎ ለነዳይ ወለምስኪን ወከመ ይርግዝዎሙ ለርቱዓነ ልብ ።
ሰይፎሙ ይባእ ውስተ ልቦሙ ወይትቀጥቀጥ አቅስቲሆሙ ።
ይኄይስ ኅዳጥ ዘበጽድቅ እምብዙኅ ብዕለ ኃጥአን ።
እስመ ይትቀጠቀጥ ኀይሎሙ ለኃጥአን ያጸንዖሙ እግዚአብሔር ለጻድቃን ።
ወያአምር እግዚአብሔር ፍኖተ ንጹሓን ወለዓለም ውእቱ ርስቶሙ ።
ወኢይትኀፈሩ በመዋዕለ እኩያት ወይጸግቡ በመዋዕለ ረኃብ ።
ወኃጥአንሰ ይትሐጐሉ ወጸላእቱሰ ለእግዚአብሔር ሶበ ከብሩ ወተለዐሉ የኀልቁ ወይጠፍኡ ከመ ጢስ ።
ይትሌቃሕ ኃጥእ ወኢይፈዲ ወጻድቅሰ ይምሕር ወይሁብ ።
እስመ እለ ይባርክዎ ይወርስዋ ለምድር ወእለሰ ይረግምዎ ይሤረዉ ።
እምኀበ እግዚአብሔር ይጸንዕ ሑረቱ ለሰብእ ለዘይፈቅድ ፍኖቶ ፈድፋደ ።
እመኒ ወድቀ ኢይደነግፅ እስመ እግዚአብሔር ይሰውቆ እዴሁ ።
ወርዘውኩሂ ወረሳእኩ ወጻድቅሰ ዘይትገደፍ ኢርኢኩ ወዘርዑኒ ኢይጼነስ እክለ ።
ወኵሎ አሚረ ይምሕር ወይሌቅሕ ወዘርዑሂ ውስተ በረከት ይሄሉ ።
ተገሕስ እምእኩይ ወግበር ሠናየ ወትነብር ለዓለመ ዓለም ።
እስመ ጽድቀ ያፈቅር እግዚአብሔር ወኢይገድፎሙ ለጻድቃን ወለዓለም የዐቅቦሙ ወይትቤቀሎሙ ለንጹሓን ወይሤሩ ዘርዖሙ ለኃጥአን ።
ወጻድቃንሰ ይወርስዋ ለምድር ወይነብሩ ውስቴታ ለዓለመ ዓለም ።
አፉሁ ለጻድቅ ይትሜሀር ጥበበ ወልሳኑ ይነብብ ጽድቀ ።
ሕገ አምላኩ ውስተ ልቡ ወኢይድኅፅ ሰኰናሁ ።
ያስተሓይጾ ኃጥእ ለጻድቅ ወይፈቅድ ይቅትሎ ።
ወኢየኀድጎ እግዚአብሔር ውስተ እዴሁ ወኢይመውኦ ሶበ ይትዋቀሡ ።
ተዐገሶ ለእግዚአብሔር ወዕቀብ ፍኖቶ ወያዐብየከ ከመ ትረሳ ለምድር ወትሬኢ ከመ ይሠረዉ ኃጥአን ።
ርኢክዎ ለኃጥእ ዐቢየ ወተለዐለ ከመ አርዘ ሊባኖስ ።
ወሶበ እገብእ ኀጣእክዎ ኀሠሥኩ ወኢረከብኩ መካኖ ።
ዕቀብ የውሀተ ወትሬኢ ጽድቀ እስመ ቦቱ ተረፈ ብእሴ ሰላም ።
ወዐማፂያንሰ ይሤረዉ ወይሤረዉ ትራፋቲሆሙ ለኃጥአን ።
መድኀኒቶሙ ለጻድቃን እምኀበ እግዚአብሔር ወቀዋሚሆሙ ውእቱ በጊዜ መንዳቤሆሙ ።
ይረድኦሙ እግዚአብሔር ወያድኅኖሙ ወያነግፎሙ እምእደ ኃጥአን ወያድኅኖሙ እስመ ተወከሉ ቦቱ ።
ተሣሀልከ እግዚኦ ምድረከ ወሜጥከ ፄዋሁ ለያዕቆብ ።
ወኀደገ ኃጢአቶሙ ለሕዝብከ ወከደንከ ኵሎ አበሳሆሙ ።
ወኀደገ ኵሎ መዐትከ ወሜጥከ መቅሠፍተ መዐተከ ።
ሚጠነ አምላክነ ወመድኀኒነ ወሚጥ መዐተከ እምኔነ ።
ወለዓለምሰ ኢትትመዐዐነ ወኢታኑኅ መዐተከ ላዕለ ትውልደ ትውልድ ።
አንተ አምላክነ ተመየጠነ ወአሕይወነ ወሕዝብከኒ ይትፌሥሑ ብከ ።
አርእየነ እግዚኦ ሣህለከ ወሀበነ አምላክነ አድኅኖተከ ።
አፀምእ ዘይነበኒ እግዚአብሔር አምላኪየ እስመ ይነብብ ሰላመ ላዕለ ሕዝቡ ላዕለ ጻድቃኑ ወላዕለ እለ ይመይጡ ልቦሙ ኀቤሁ ።
ወባሕቱ ቅሩብ አድኅኖቱ ለእለ ይፈርህዎ ከመ ይኅድር ስብሐቲሁ ውስተ ምድርነ ።
ሣህል ወርትዕ ተራከባ ጽድቅ ወሰላም ተሳዐማ ።
ርትዕሰ እምድር ሠረጸት ወጽድቅኒ እምሰማይ ሐወጸ ።
ወእግዚአብሔርኒ ይሁብ ምሕረቶ ወምድርኒ ትሁብ ፍሬሃ ።
ጽድቅ የሐውር ቅድሜሁ ወየኀድግ ውስተ ፍኖት አሰሮ ።
እግዚኦ በስምከ አድኅነኒ ወበኀይልከ ፍታሕ ሊተ ።
እግዚኦ ስምዐኒ ጸሎትየ ወአፅምእ ቃለ አፉየ ።
እስመ ነኪራን ቆሙ ላዕሌየ ወኀያላን ኀሠሥዋ ለነፍስየ ወኢረሰይዎ ለእግዚአብሔር ቅድሜሆሙ ።
ናሁ እግዚአብሔር ይረድአኒ ወእግዚእየ ያድኅና ለነፍስየ ።
ወይመይጣ ለእኪት ዲበ ጸላእትየ ወበጽድቅከ ሠርዎሙ ።
ዘእምፈቃድየ እሠውዕ ለከ እገኒ ለስምከ እግዚኦ እስመ ሠናይ ።
እስመ እምኵሎ ምንዳቤየ አድኀንከኒ ወርእየት ዐይንየ በጸላእትየ ።
ለእግዚአብሔር ምድር በምልአ ወዓለምኒ ወኵሎሙ እለ ይነብሩ ውስቴታ ።
ወውእቱ በባሕር ሳረራ ወበአፍላግኒ ውእቱ አጽንዓ ።
መኑ የዐርግ ውስተ ደብረ እግዚአብሔር ወመኑ ይቀውም ውስተ መካነ መቅደሱ ።
ዘንጹሕ ልቡ ወንጹሕ እደዊሁ ወዘኢነሥአ ከንቶ ላዕለ ነፍሱ ወዘኢመሐለ በጕሕሉት ለቢጹ ።
ውእቱ ይነሥእ በረከተ እምኀበ እግዚአብሔር ወሣህሉኒ እምኀበ እግዚአብሔር አምላኩ ።
ዛቲ ትውልድ ተኀሦ ሎቱ ወተኀሥሥ ገጾ ለአምላከ ያዕቆብ ።
አርኅው ኆኃተ መኳንንት ወይትረኀዋ ኆኃት እለ እምፍጥረት ወይባእ ንጉሠ ስብሐት ።
መኑ ውእቱ ዝንቱ ንጉሠ ስብሐት እግዚአብሔር ኀያል ወጽኑዕ እግዚአብሔር ኀያል በውስተ ፀብእ ።
አርኅው ኆኃተ መኳንንት ወይትረኀዋ ኆኃት እለ እምፍጥረት ወይባእ ንጉሠ ስብሐት ።
መኑ ውእቱ ዝንቱ ንጉሠ ስብሐት እግዚአብሔር አምላከ ኀያላን ውእቱ ዝንቱ ንጉሠ ስብሐት ።
እመ እግዚአብሔር ኢሐነጸ ቤተ ከንቶ ይጻምዉ እለ የሐንጹ እመ እግዚአብሔር ኢዐቀበ ሀገረ ከንቶ ይተግሁ እለ ይሔልዉ ።
ወከንቱ ገይሶትክሙ ተንሥኡ እምድኅረ ነበርክሙ እለ ትሴሰዩ እክለ ሕማም ሶበ ይሁቦሙ ንዋመ ለፍቁራኒሁ ።
ናሁ ጸጋሁ ለእግዚአብሔር ውሉድ ዕሤተ ፍሬሃ ለከርሥ ።
ከመ አሕጻ ውስተ እደ ኀያል ከማሁ ደቂቆሙ ለንጉፋን ።
ብፁዕ ብእሲ ዘይፌጽም ፍትወቶ እምኔሆሙ ወኢይትኀፈር ሶበ ይትናገሮሙ ለጸላእቱ በአናቅጽ ።
ሰብሕዎ ለእግዚአብሔር እስመ ሠናይ መዝሙር ወለአምላክነ ሐዋዝ ሰብሖ ።
የሐንጻ እግዚአብሔር ለኢየሩሳሌም ወያስተጋብእ ዝርወቶሙ ለእስራኤል ።
ዘይፌውሶሙ ለቍሱላነ ልብ ወይፀምም ሎሙ ቍስሎሙ ።
ዘይኌልቆሙ ለከዋክብት በምልኦሙ ወይጼውዖሙ ለኵሎሙ በበአስማቲሆሙ ።
ዐቢይ እግዚአብሔር ወዐቢይ ኀይሉ ወአልቦ ኍልቆ ጥበቢሁ ።
ያነሥኦሙ እግዚአብሔር ለየዋሃን ወያኀስሮሙ ለኃጥአን እስከ ምድር ።
ሰብሕዎ ለእግዚአብሔር በአሚን ወዘምሩ ለአምላክነ በመሰንቆ ።
ዘይገለብቦ ለሰማይ በደመና ወያስተዴሉ ክረምተ ለምድር ዘያበቍል ሣዕረ ውስተ አድባር ወኀመልማል ለቅኔ እጓለ እመሕያው ።
ዘይሁቦሙ ሲሳዮሙ ለእንስሳ ወለእጕለ ቋዓት እለ ይጼውዕዎ ።
ኢይፈቅድ ኀይለ ፈረስ ወኢይሠምር በአቍያጸ ብእሲ ።
ይሠምር እግዚአብሔር በእለ ይፈርህዎ ወበኵሎሙ እለ ይትዌከሉ በምሕረቱ ።
ቃልየ አፅምእ እግዚኦ ወለቡ ጽራኅየ ።
ወአፅምአኒ ቃለ ስእለትየ ንጉሥየኒ ወአምላክየኒ እስመ ኀቤከ እጼሊ እግዚኦ ።
በጽባሕ ስምዐኒ ቃልየ በጽባሕእቀውም ቅድሜከ ወአስተርኢ ለከ ።
እስመ ኢኮንከ አምላከ ዘዐመፃ ያፈቅር ወኢየኀድሩ እኩያን ምስሌከ ።
ወኢይነብሩ ዐማፅያን ቅድመ አዕይንቲከ ጸላእከ እግዚኦ ኵሎሙ ገበርተ ዐመፃ ።
ወትገድፎሙ ለኵሎሙ እለ ይነቡ ሐሰተ ብእሴ ደም ወጕሕላዌ ይስቆርር እግዚአብሔር ።
ወአንሰ በብዝኀ ምሕረትከ እበውእ ቤተከ ወእሰግድ ውስተ ጽርሐ መቅደስከ በፍሪሆትከ ።
እግዚኦ ምርሐኒ በጽድቅከ ወበእንተ ጸላእትየ አርትዕ ፍኖትየ ቅድሜከ ።
እስመ አልቦ ጽድቀ ውስተ አፉሆሙ ወልቦሙኒ ከንቱ ከመ መቃብር ክሡት ጐራዒቶሙ ወጸልሕዉ በልሳናቲሆሙ ።
ኰንኖሙ እግዚኦ ወይደቁ በውዴቶሙ ወበከመ ብዝኀ ሕብሎሙ ስድዶሙ እስመ አምረሩከ እግዚኦ ።
ወይትፌሥሑ ብከ ኵሎሙ እለ ይትዌከሉከ ለዓለም ይትሐሠዩ ወተኀድር ላዕሌሆሙ ወይትሜክሑ ብከ ኵሎሙ እለ ያፈቅሩ ስመከ ።
እስመ አንተ ትባርኮ ለጻድቅ እግዚኦ ከመ ወልታ ሥሙር ከለልከነ ።
ጸኒሐ ጸናሕክዎ ለእግዚአብሔር ሰምዐኒ ወተመይጠኒ ወሰምዐኒ ቃለ ስእለትየ ።
ወአውፅአኒ እምዐዘቅተ ሕርትምና ወእምጽብረ ዐምዓም ወአቀሞኒ ውስተ ኰኵሕ ለእገርየ ወአጽንዖኒ ለመካይድየ ።
ወወደየ ውስተ አፉየ ስብሓተ ሐዲሰ ስብሓቲሁ ለአምላክነ ይርአዩ ብዙኃን ወይፍርሁ ወይትወከሉ በእግዚአብሔር ።
ብፁዕ ብእሲ ዘስመ እግዚአብሔር ትውክልቱ ወዘኢነጸረ ውስተ ከንቱ ውስተ መዐት ወሐሰት ።
ብዙኀ ገበርከ እግዚኦ አምላኪየ መንክረከ ወአልቦ ዘይመስሎ ለሕሊናከ አይደዕኩ ወነገርኩ ወበዝኃ እምኈልቍ ።
መሥዋዕተ ወቍርባነ ኢፈቀድከ ሥጋሰ አንጽሕ ሊተ መሥዋዕተ ዘበእንተ ኃጢአት ኢሠመርከ ።
ውእቱ ጊዜ እቤ ነየ መጻእኩ ውስተ ርእሰ መጽሐፍ ተጽሕፈ በእንቲአየ ።
ከመ እንግር ፈቃደከ መከርኩ አምላኪየ ወሕግከኒ በማእከለ ከርሥየ ።
ዜነውኩ ጽድቀ በማኅበር ዐቢይ ናሁ ኢከላእኩ ከናፍርየ እግዚኦ ለሊከ ታአምር ጽድቅየ ።
ኢኀባእኩ ውስተ ልብየ ርትዐከ ወነገርኩ አድኅኖተከ ወኢሰወርኩ ሣህለከ ወምሕረትከ እማኅበር ዐቢይ ።
አንተ እግዚኦ ኢታርሕቅ ሣህለከ እምኔየ ምሕረትከ ወጽድቅከ ዘልፈ ይርከባኒ ።
እስመ ረከበተኒ እኪት እንተ አልባቲ ኈልቈ ወተራከባኒ ኃጣውእየ ወስእንኩ ነጽሮ ወበዝኃ እምሥዕርተ ርእስየ ልብየኒ ኀደገኒ ።
ሥመር እግዚኦ ከመ ታድኅነኒ እግዚኦ ነጽር ውስተ ረዲኦትየ ።
ይትኀፈሩ ወይኅሰሩ ኅቡረ እለ ይፈቅዱ ያእትትዋ ለነፍስየ ለይግብኡ ድኅሬሆሙ ወይትኀፈሩ እለ ይፈቅዱ ሊተ እኩየ ።
ወይትፈደዩ በጊዜሃ ኀሳሮሙ እለ ይብሉኒ እንቋዕ እንቋዕ ለይትፈሥሑ ወይትሐሰዩ ብከ ኵሎሙ እለ የኀሡከ እግዚኦ ።
ወይበሉ ዘልፈ ዐቢይ እግዚአብሔር እለ ይፈቅዱ አድኀኖተከ በኵሉ ጊዜ ።
አንሰ ነዳይ ወምስኪን እነ ወእግዚአብሔር ይሔሊ ሊተ ረዳእየ ወመድኀንየ አንተ አምላኪየ ወኢትጐንዲ ።
እግዚኦ እግዚእነ ጥቀ ተሰብሐ ስምክ በኵሉ ምድር እስመ ተለዐለ እበየ ስብሓቲከ መልዕልተ ሰማያት ።
እምአፈ ደቂቅ ወሕፃናት አስተዳሉከ ስብሐተ በእንተ ጸላኢ ከመ ትንሥቶ ለጸላኢ ወለገፋዒ ።
እስመ ንሬኢ ሰማያተ ግብረ አጻብዒከ ወርኀ ወከዋክብተ ዘለሊከ ሳረርከ ።
ምንትኑ ውእቱ ሰብእ ከመ ትዝክሮ ወምንትኑ እጓለ እመሕያው ከመ ተሐውጾ ።
ሕቀ አሕጸጽኮ እምላእክቲከ ክብረ ወስብሐተ ከለልኮ ።
ወሢምኮ ዲበ ኵሉ ግብረ እደዊከ ወኵሎ አግረርከ ሎቱ ታሕተ እገሪሁ ።
አባግዐኒ ወኵሎ አልህምተ ወዓዲ እንስሳ ዘገዳም ።
አዕዋፈ ሰማይኒ ወዐሣተ ባሕር ወዘኒ የሐውር ውስተ ፍኖተ ባሕር ።
እግዚኦ እግዚእነ ጥቀ ተሰብሐ ስምከ በኵሉ ምድር ።
ግነዩ ለእግዚአብሔር እስመ ኄር እስመ ለዓለም ምሕረቱ ።
ንግሩ ቤተ እስራኤል ከመ ኄር ከመ ለዓለም ምሕረቱ ።
ንግሩ ቤተ አሮን ከመ ኄር ከመ ለዓለም ምሕረቱ ።
ንግሩ ኵልክሙ እለ ትፈርህዎ ለእግዚአብሔር ከመ ኄር ከመ ለዓለም ምሕረቱ ።
ሶበ ተመንደብኩ ጸዋዕክዎ ለእግዚአብሔር ወሰምዐኒ ወአርሐበ ሊተ ።
እግዚአብሔር ይረድአኒ ኢይፈርህ እጓለ እመሕያው ምንተ ይሬስየኒ ።
እግዚአብሔር ይረድአኒ ወአነ እሬእዮሙ ለጸላእትየ ።
ይኄይስ ተአምኖ በእግዚአብሔር እምተአምኖ በእጓለ እመሕያው ።
ይኄይስ ተአምኖ በእግዚአብሔር እምተሰፍዎ በመላእክት ።
ኵሎሙ አሕዛብ ዐገቱኒ ወበስመ እግዚአብሔር ሞአክዎሙ ።
ዐጊተሰ ዐገቱኒ ወበስመ እግዚአብሔር ሞአክዎሙ ።
ዐገቱኒ ከመ ንህብ መዓረ ወነዱ ከመ እሳት ውስተ አስዋክ ወበስመ እግዚአብሔር ሞአክዎሙ ።
ተንተንኩ ለወዲቅ ወእግዚአብሔር አንሥአኒ ።
ኀይልየኒ ወዝክርየኒ እግዚአብሔር ወውእቱ ኮነኒ መድኀንየ ።
ቃለ ትፍሥሕት ውስተ አብያቲሆሙ ለጻድቃን ።
የማነ እግዚአብሔር ገብረት ኀይለ የማነ እግዚአብሔር አልዐለተኒ የማነ እግዚአብሔር ገብረት ኀይለ ።
ኢይመውት ዘእንበለ ዘአሐዩ ወእነግር ግብሮ ለእግዚአብሔር ።
ገሥጾሰ ገሠጸኒ እግዚአብሔር ወለሞትሰ ባሕቱ ኢመጠወኒ ።
አርኅዉ ሊተ አናቅጸ ጽድቅ እባእ ውስቴቶን ወእግነየ ለእግዚአብሔር ።
ዝ አንቀጽ እንተ እግዚአብሔር ጻድቃን ይበውኡ ውስቴታ ።
እገኒ ለከ እግዚኦ እስመ ሰማዕከኒ ወኮንከኒ መድኀንየ ።
እብን ዘመነንዋ ነደቅት ይእቲ ኮነት ውስተ ርእሰ ማዕዘንት ።
እምኀበ እግዚአብሔር ኮነት ዛቲ ወነካር ይእቲ ለአዕይንቲነ ።
ዛቲ ዕለት እንተ ገብረ እግዚአብሔር ንትፈሣሕ ወንትሐሠይ ባቲ ።
ኦእግዚኦ አድኅንሶ ኦእግዚኦ ሠርሐሶ ።
ቡሩክ ዘይመጽእ በስመ እግዚአብሔር በረክናክሙ እምቤተ እግዚአብሔር ።
እግዚአብሔር እግዚእ ወአስተርአየ ለግበሩ በዓለ በትፍሥሕት በኀበ እለ ያስተሓምምዎ እስከ አቅርንቲሁ ለምሥዋዕ ።
አምላኪየ አንተ ወእገኒ ለከ አምላኪየ አንተ ወአሌዕለከ እገኒ ለከ እግዚኦ እስመ ሰማዕከኒ ወኮንከኒ መድኀንየ ።
ንዑ ንትፈሣሕ በእግዚአብሔር ወንየብብ ለአምላክነ ወመድኀኒነ ።
ወንብጻሕ ቅድመ ገጹ በአሚን ወበመዝሙር ንየብብ ሎቱ ።
እስመ ዐቢይ ውእቱ እግዚአብሔር አምላክነ ወንጉሥ ዐቢይ ውእቱ ላዕለ ኵሉ አማልክት እስመ ኢይገድፎሙ እግዚአብሔር ለሕዝቡ ።
እስመ ውስተ እዴሁ አጽናፈ ምድር ወአድባር ነዋኃት ዚአሁ ውእቱ ።
እስመ እንቲአሁ ይእቲ ባሕር ወውእቱ ፈጠራ ወለየብሰኒ እደዊሁ ገብራ ።
ንዑ ንስግድ ወንግነይ ሎቱ ወንብኪ ቅድመ እግዚአብሔር ዘውእቱ ፈጠረነ ።
እስመ ውእቱ አምላክነ ወንሕነሰ ሕዝቡ አባግዐ መርዔቱ ።
ዮም ለእመ ሰማዕክሙ ቃሎ ኢታጽንዑ ልበክሙ ከመ አመ አምረርዎ በገዳም ።
ወአመ አመከርዎ ዘአመከሩኒ አበዊክሙ ፈተኑኒ ወርእዩ መግባርየ ።
ወአርብዓ ዓመተ ተቈጣዕክዋ ለይእቲ ትውልድ ወእቤ ዘልፈ ይስሕት ልቦሙ ወእሙንቱሰ ኢያእመሩ ፍናውየ ።
በከመ መሐልኩ በመዐትየ ከመ ኢይበውኡ ውስተ ዕረፍትየ ።
እግዚኦ ኢትጸመመኒ ስእለትየ ።
እስመ አፈ ዐመፃ ወአፈ ኃጥእ አብቀወ ላዕሌየ ወነበቡ ላዕሌየ በልሳነ ዐመፃ ።
ወዐገቱኒ በጽልእ ወፀብኡኒ በከንቱ ።
ወዘእምአፍቀሩኒ አስተዋደዩኒ ወአንሰ እጼሊ ።
ፈደዩኒ እኪተ ህየንተ ሠናይት ወጸልኡኒ ህየንተ ዘአፍቀርክዎሙ ።
ሢም ላዕሌሁ ኃጥአ ወሰይጣን ይቁም በየማኑ ።
ወሶበሂ ይትዋቀሥ ይፃእ ተመዊኦ ወጸሎቱሂ ትኩኖ ጌጋየ ።
ወይኩና መዋዕሊሁ ኅዳጠ ወሢመቶሂ ይንሣእ ባዕድ ።
ወይኩኑ ደቂቁ እጓለ ማውታ ወብእሲቱሂ ትኩን መበለተ ።
ወይትሀውኩ ደቂቁ ወይፍልሱ ወያስተፍእሙ ወይስድድዎሙ እምአብያቲሆሙ ።
ወይበርበሮ ባዕለ ዕዳ ኵሎ ንዋዮ ወይሐብልዩ ነቢር ኵሎ ተግባሮ ።
ወኢይርከብ ዘይረድኦ ወኢይምሐርዎሙ ለእጓለ ማውታሁ ።
ወይሠረዉ ደቂቁ በአሕቲ ትውልድ ትደምሰስ ስሙ ።
ወትዘከር ኅጢአተ አቡሁ በቅድመ እግዚአብሔር ወኢይደምሰስ ጌጋያ ለእሙ ።
ወየሀሉ ቅድመ እግዚአብሔር በኵሉ ጊዜ ወይጥፋእ እምድር ዝክሩ እስመ ኢተዘከረ ይግበር ምጽዋተ ።
ወሰደደ ብእሴ ነዳየ ወምስኪነ ወጥቡዕ ልቡ ለቀቲል ።
ወአብደረ መርገመ ወትመጽኦ ወአበያ ለበረከት ወትርሕቅ አምኔሁ ።
ወለብሳ ለመርገም ከመ ልብስ ወቦአት ከመ ማይ ውስተ አማዑቱ ወከመ ቅብእ ውስተ አዕጽምቲሁ ።
ወትኩኖ ከመ ልብስ ዘይትዐጸፍ ወከመ ቅናት ዘይቀንት ዘልፈ ።
ዝ ግብር ለእለ ያስተዋድዩኒ ኀበ እግዚአብሔር ወለእለ ይነቡ እኩየ ላዕለ ነፍስየ ።
ወአንተሰ እግዚኦ እግዚእየ ግበር ሣህለከ ላዕሌየ በእንተ ስምከ እስመ ሠናይ ምሕረትከ አድኅነኒ ።
እስመ ነዳይ ወምስኪን አነ ልብየኒ ደንገፀኒ በውስጥየ ።
ወኀለቁ ከመ ጽላሎት ዘኀለፈ ወተነገፍኩ ከመ አንበጣ ።
ወደክመኒ ብረክየ በጾም ወስሕከ ሥጋየ በኀጢአ ቅብእ ።
ወአንሰ ተጸአልኩ በኀቤሆሙ ሶበ ይሬእዩኒ የሐውሱ ርእሶሙ ።
ርድአኒ እግዚኦ አምላኪየ ወአድኅነኒ በእንተ ምሕረትከ ።
ወያእምሩ ከመ እዴከ ይእቲ ዛቲ ወአንተ እግዚኦ ገበርከ ።
እሙንቱሰ ይረግሙ ወአንተ ባርክ ይትኀፈሩ እለ ይትነሥኡ ላዕሌየ ወገብርከሰ ይትፌሣሕ ።
ለይልበሱ ኀፍረተ እለ ያስተዋድዩኒ ወይትዐጸፍዋ ከመ ዐጽፍ ለኃጢአቶሙ ።
እገኒ በአፉየ ለእግዚአብሔር ፈድፋደ ወእሴብሖ በማእከለ ብዙኃን ።
እስመ ቆመ በየማነ ነዳይ ከመ ያድኅና ለነፍስየ እምእለ ሮድዋ ።
ዐቢይ እግዚአብሔር ወብዙኅ አኰቴቱ በሀገረ አምላክነ በደብረ መቅደሱ ።
ዘይዔዝዝ ትፍሥሕተ ለኰሉ ምድር አድባረ ጽዮን በገቦ መስዕ ሀገሩ ለንጉሥ ዐቢይ ።
እግዚአብሔር ያአምር ክበዲሃ ሶበ ተመጠውዋ ።
እስመ ናሁ ነገሥተ ምድር ተጋብኡ ወመጽኡ ኅቡረ ።
እሙንቱሰ ዝንተ ርእዮሙ አንከሩ ደንገፁ ወፈርሁ ።
ወአኀዞሙ ረዐድ ወሐሙ በህየ ከመ እንተ ትወልድ ።
በነፋስ ኀያል ትቀጠቅጦን ለአሕማረ ተርሴስ ።
በከመ ሰማዕነ ከማሁ ርኢነ በሀገረ እግዚአ ኀያላን በሀገረ አምላክነ እግዚአብሔር ሳረራ ለዓለም ።
ተወከፍነ እግዚኦ ሣህለከ በማእከለ ሕዝብከ ።
ወበከመ ስምከ ከማሁ ስብሐቲከ በኵሉ አጽናፈ ምድር ጽድቅ ምሉእ የማንከ ።
ይትፌሥሓ አድባረ ጽዮን ወይትሐሠያ አዋልደ ይሁዳ በእንተ ፍትሕከ እግዚኦ ።
ዕግትዋ ለጽዮን ወሕቀፍዋ ወተናገሩ በውስተ መኃፍዲሃ ።
ደዩ ልበክሙ ውስተ ኀይላ ወትትካፈልዎ ለክበዲሃ ከመ ትንግሩ ለካልእ ትውልድ ።
ከመ ዝንቱ ውእቱ አምላክነ ለዓለም ወለዓለመ ዓለም ወውእቱ ይሬዕየነ እስከ ለዓለም ።
አፅምአኒ እግዚኦ ጸሎትየ ወኢትትሀየየኒ ስእለትየ ።
ነጽረኒ ወስምዐኒ ተከዝኩ ወደንገፅኩ ወተዛዋዕኩ እምቃለ ጸላኢ ወእምሥቃየ ኃጥእ ።
እስመ ሜጥዋ ለዐመፃ ላዕሌየ ወቆሙ ላዕሌየ ያመንስዉኒ ።
ወደንገፀኒ ልብየ በላዕሌየ ወመጽአኒ ድንጋፄ ሞት ።
ፍርሀት ወረዐድ አኀዘኒ ወደፈነኒ ጽልመት ።
ወእቤ መኑ ይሁበኒ ክንፈ ከመ ርጌብ እሥርር ወአዕርፍ ።
ናሁ አርሐቁ ተኀጥኦ ወቤትኩ ውስተ በድው እሴፈዎ ለዘ ያድኅነኒ ።
እምዕንባዜ ነፍስየ ከመ ዐውሎ አስጥሞሙ እግዚኦ ወምትር ልሳናቲሆሙ ።
እስመ ርኢኩ ዐመፃ ወቅሥተ ውስተ ሀገር ።
እስመ መዐልተ ወሌሊተ ዕጉት ውስተ አረፋቲሃ ዐመፃ ወስራሕ ወኀጢአት ማእከላ ።
ወኢይርሕቅ እመርሕባ ጕሕሉት ።
ሶበሰ ጸላኢ ጸአለኒ እምተዐገሥኩ ውሶበሂ ጸላኢ አዕበየ አፉሁ ላዕሌየ እምተኀባእክዎ ።
ወአንተሰ ብእሲ ዘከመ ነፍስየ ማእምርየ ወዐውቅየ ።
ዘኅቡረ አስተጠዐምከ ሊተ መባልዕተ ወነሐውር ቤተ እግዚአብሔር በአሐዱ ልብ ።
ይምጽኦሙ ሞት ወይረዱ ውስተ ሲኦል ሕያዋኒሆሙ እስመ እኩይ ማእከሎሙ ውስተ አብያቲሆሙ ።
ወአንሰ ጸራኅኩ ኀበ እግዚአብሔር ወአምላኪየ ሰምዐኒ ።
ሰርከ ወነግሀ ወመዐልተ እነግር ወአየድዕ ወይሰምዐኒ ቃልየ አድኅና በሰላም ለነፍስየ እምእለ ይትቃረቡኒ ።
እስመ ይበዝኁ እምእለ ምስሌየ ይስማዕ እግዚአብሔር ወያኅስሮሙ ዘሀሎ እምቅድመ ይትፈጠር ዓለም ።
እስመ አልቦሙ ቤዛ ወኢፈርህዎ ለእግዚአብሔር ።
ወሰፍሐ እዴሁ ለፍድይ ወአርኰሱ ሥርዐቶ ወተናፈቁ እምዐተ ገጹ ወቀርበ ልቡ ።
ወጽሕደ እምቅብእ ነገሩ እሙንቱሰ ማዕበል ያስጥሙ ።
ግድፍ ላዕለ እግዚአብሔር ሕሊናከ ወውእቱ ይሴስየከ ወኢይሁቦ ሁከተ ለጻድቅ ለዓለም ።
አንተ እግዚኦ አጽድፎሙ ውስተ ዐዘቅተ ሞት ዕድው ደም ወጽልሕዋን ኢይነፍቁ መዋዕሊሆሙ ወአንሰ ተወከልኩከ እግዚኦ ።
ጥቡዕ ልብየ እግዚኦ ጥቡዕ ልብየ እሴብሕ ወእዜምር ወይትነሣእ ክብርየ ።
ወእትነሣእ በመዝሙር ወበመሰንቆ ወእትነሣእ በጽባሕ ።
እገኒ ለከ በውስተ አሕዛብ እግዚኦ ወእዜምር ለከ በውስተ ሕዝብ ።
እስመ ዐብየት እስከ ሰማያት ምሕረትከ ወእስከ ደመናት ጽድቅከ ።
ተለዐለ እግዚአብሔር መልዕልተ ሰማያት ወበኵሉ ምድር ስብሐቲሁ ።
ከመ ይድኀኑ ፍቁራኒከ አድኅን በየማንከ ወስምዐኒ ።
እግዚአብሔር ነበበ በመቅደሱ እትሐሠይ ወእትካፈል ሰቂማ ወእሳፈር አዕጻዳተ ቈላት ።
ዚአየ ውእቱ ገላዐድ ወዚአየ ምናሴ ወኤፍሬም ስዋቀ ርእስየ ወይሁዳ ንጉሥየ ።
ወሞአብ ካህን ተስፋየ ዲበ ኢዶምያስ እሰፍሕ መካይድየ ሊተ ይገንዩ አሎፍሊ ።
መኑ ይወስደኒ ሀገረ ጥቅም ወመኑ ይመርሐኒ እስከ ኢዶምያስ ።
አኮኑ አንተ ዘገዳፍከነ እግዚኦ ወኢትወፅእ አምላክነ ምስለ ኀይልነ ።
ሀበነ ረድኤተ በምብዳቤነ ወከንቱ ተአምኖ በሰብእ ።
በእግዚአብሔር ንገብር ኀይለ ወወእቱ ያኀስሮሙ ለእለ ይሣቅዩነ ።
ጥቅ ፍቁር አብያቲከ እግዚአ ኀያላን ።
ተፈሥሐት ነፍስየ በአፍቅሮ አዕጻዲከ እግዚኦ ልብየኒ ወሥጋየኒ ተፈሥሐ በእግዚአብሔር ሕያው ።
ዖፍኒ ረከበት ላቲ ቤተ ወማዕነቅኒ ኀበ ታነብር እጐሊሃ ምሥዋዒከ እግዚአ ኀያላን ንጉሥየኒ ወአምላኪየኒ ።
ብፁዓን ኵሎሙ እለ ይነብሩ ውስተ ቤትከ ወለዓለመ ዓለም ይሴብሑከ ።
ብፁዕ ብእሲ ዘእምኀቤከ ረድኤቱ እግዚኦ ወዘይሔሊ በልቡ ዘበላዕሉ ።
ውስተ ቈላተ ብካይ ብሔር ኀበ ሠራዕኮሙ እስመ መምህረ ሕግ ይሁብ በረከተ ።
ወይሐውር እምኀይል ውስተ ኀይል ወያስተርኢ አምላከ አማልክት በጽዮን ።
እግዚኦ አምላከ ኀያላን ስምዐኒ ጸሎትየ ወአፅምአኒ አምላኩ ለያዕቆብ ።
ወርእየኒ እግዚኦ ተአምኖትየ ወነጽር ኀበ ገጸ መሲሕከ ።
እስመ ትኄይስ አሐቲ ዕለት ውስተ አዕጻዲከ እምአእላፍ አብደርኩ እትገደፍ ውስተ በተ እግዚአብሔር እምእንበር ውስተ ቤተ ኃጥአን ።
እስመ ጽድቀ ወምጽዋተ ያበድር እግዚአብሔር እግዚአብሔር ይሁብ ክብረ ወሞገሰ እግዚአብሔር ኢያስተጼንሶሙ እምበረከቱ ለእለ ይሐውሩ በየዋሃት ።
እግዚኦ አምላከ ኀያለን ብፁዕ ብእሲ ዘተወከለ ኪያከ ።
እምዕምቅ ጸዋዕኩከ እግዚኦ ።
እግዚኦ ስምዐኒ ቃልየ ወይኩን እዝንከ ዘያፀምእ ቃለ ስእለትየ ።
እመሰ ኃጢአተኑ ትትዐቀብ እግዚኦ እግዚኦ መኑ ይቀውም ።
እስመ እምኀቤከ ውእቱ ሣህል በእንተ ስምከ ።
ተሰፈውኩከ እግዚኦ ተዐገሠት ነፍስየ በሕግከ ተወከለት ነፍስየ በእግዚአብሔር ።
እምሰዓት ጽባሕ እስከ ሌሊት እምሰዓት ጽባሕ ተወከለ እስራኤል በእግዚአብሔር ።
እስመ እምኀበ እግዚአብሔር ሣህል ወብዙኅ አድኅና በኀቤሁ ።
ወውእቱ ያድኅኖ ለእስራኤል እምኵሉ ኃጢአቱ ።
እግዚኦ ሰማዕነ በእዘኒነ ወአበዊነሂ ዜነዉነ ግብረ ዘገበርከ በመዋዕሊሆሙ በመዋዕለ ትካት ።
እዴከ ሠረወቶሙ ለፀር ወተከልከ ኪያሆሙ ሣቀይኮሙ ለአሕዛብ ወሰደድኮሙ ።
ዘአኮ በኲናቶሙ ወረስዋ ለምድር ወመዝራዕቶሙ ኢያድኀኖሙ ዘእንበለ የማንከ ወመዝራዕትከ ወብርሃነ ገጽከ እስመ ተሣሀልኮሙ ።
አንተ ውእቱ ንጉሥየ ወአምላኪየ ዘአዘዝከ መድኀኒቶ ለያዕቆብ ።
ብከ ንወግኦሙ ለኵሎሙ ፀርነ ወበስምከ ናኀስሮሙ ለእለ ቆሙ ላዕሌነ ።
ዘአኮ በቀስትየ እትአመን ወኲናትየኒ ኢይድኀነኒ ።
ወአድኀንከነ እምእለ ሮዱነ ወአስተኀፈርኮሙ ለኵሎሙ ጸላእትነ ።
በእግዚአብሔር ንከብር ኵሎ አሚረ ወለስምከ ንገኒ ለዓለም ።
ይእዜሰ ገደፍከነ ወአስተኀፈርከነ ወኢትወፅእ አምላክነ ምስለ ኀይልነ ።
ወአግባእከነ ድኅሬነ ኀበ ፀርነ ወተማሰጡነ ጸላእትነ ።
ወወሀብከነ ይብልዑነ ከመ አባግዕ ወዘረውከነ ውስተ አሕዛብ ።
መጦከ ሕዝበከ ዘእንበለ ሤጥ ወአልቦ ብዝኀ ለይባቤነ ።
ረሰይከነ ጽእለተ ለጎርነ ሠሓቀ ወሥላቀ ለአድያሚነ ።
ወረሰይከነ አምሳለ ለአሕዛብ ወሑስተ ርእስ ለሕዝብ ።
ኵሎ አሚረ ቅድሜየ ውእቱ ኀፍረትየ ወከደነኒ ኀፍረተ ገጽየ ።
እምቃለ ዘይጽእል ወይዘረኪ እምገጸ ፀራዊ ዘይረውድ ።
ዝንቱ ኵሉ በጽሐ ላዕሌነ ወኢረሳዕናከ ወኢዐመፅነ ኪዳነከ ።
ወኢገብአ ድኀሬሁ ልብነ ወኢተግሕሠ አሰርነ እምፍኖትከ ።
እስመ አሕመምከነ በብሔር እኩይ ወደፈነነ ጽላሎተ ሞት ።
ሶበሁ ረሳዕነ ስሞ ለአምላክነ ወሶበሁ አንሣእነ እደዊነ ኀበ አምላክ ነኪር ።
አኮኑ እግዚአብሔር እምተኃሠሦ ለዝንቱ እስመ ውእቱ ያአምር ኀቡአተ ልብ ።
እስመ በእንቲአከ ይቀትሉነ ኵሎ አሚረ ወኮነ ከመ አባግዕ ዘይጠብሑ ።
ንቃህ እግዚኦ ለምንት ትነውም ተንሥእ ወኢትግድፈነ ለዝሉፉ ።
ወለምንት ትመይጥ ገጸከ እምኔነ ወትረስዐነ ሕማመነ ወተጽናሰነ ።
እስመ ኀስረት ውስተ ምድር ነፍስነ ወጠግዐት በምድር ከርሥነ ።
ተንሥእ እግዚኦ ርድአነ ወአድኅነነ በእንተ ስምከ ።
እግዚኦ ስምዐኒ ጽድቅየ ወአፅምአኒ ስእለትየ ወአፅምአኒ ጸሎትየ ዘኢኮነ በከናፍረ ጕሕሉት ።
እምቅድመ ገጽከ ይወፅእ ፍትሕየ አዕይንትየኒ ርእያ ጽድቅከ ።
ሐወጽከኒ ሌሊተ ወፈተንኮ ለልብየ ወአመከርከኒ ወኢተረክበ ዐመፃ በላዕሌየ ።
ከመ ኢይንብብ አፉየ ግብረ እጓለ እመሕያው በእንተ ቃለ ከናፍሪከ አነ ዐቀብኩ ፍናወ ዕፁባተ ።
አጽንዖን ለመካይድየ ውስተ ፍኖትከ ከመ ኢይድኀፃ ሰኰናየ ።
አንሰ ጸራኅኩ እስመ ሰምዐኒ እግዚአብሔር አፅምእ እዝነከ ኀቤየ ወስምዐኒ ቃልየ ሰብሓ ለምሕረትከ ።
ዘያድኅኖሙ ለእለ ይትዌከሉከ እምእለ ይትቃወምዋ ለየማንከ ።
ዕቀበኒ ከመ ብንተ ዐይን ወበጽላሎተ ክንፊከ ክድነኒ ።
እምገጸ ኃጥአን እለ ያኀስሩኒ ጸላእትየሰ አስተሐየጽዋ ለነፍስየ ።
ወቈጸሩ አማዑቶሙ ወነበበ ትዕቢተ አፉሆሙ ።
ሰደዱኒ ይእዜኒ ዐገቱኒ ወአትሐቱ አዕይንቲሆሙ ውስተ ምድር ።
ወተመጠዉኒ ከመ አንበሳ ዘጽኑሕ ለመሲጥ ወከመ እጓለ አንበሳ ዘይነብር ተኀቢኦ ።
ተንሥአ እግዚኦ በጽሖሙ ወአዕቅጾሙ ወበልሓ እምኲናት ለነፍስየ ሰይፍከ ላዕለ ፀረ እዴከ ።
እግዚኦ እምውኁዳን ምድር ንፍቆሙ በሕይወቶሙ እምኅቡአቲከ ጸግበት ከርሦሙ ጸግቡ ደቂቆሙ ወኀደጉ ትራፋቲሆሙ ለሕፃናቲሆሙ ።
ወአንሰ በጽድቅከ እሬኢ ገጸከ ወእጸግብ በርእየ ስብሐቲከ ።
እግዚኦ ኢይትዐበየኒ ልብየ ወኢይዛዋዕ አዕይንትየ ወኢሖርኩ ምስለ ዐበይት ወኢምስለ እለ ይከብሩ እምኔየ ።
ዘእንበለ ዘአትሐትኩ ርእስየ ወከላሕኩ በቃልየ ከመ ዘአኅደግዎ ጥበ እሙ ከመ ትዕስያ ለነፍስየ ።
ተወከለ እስራኤል በእግዚአብሔር እምይእዜ ወእስከ ለዓለም ።
ዘልፈ ይፀብኡኒ እምንእስየ ይብል እስራኤል ።
ዘልፈ ይፀብኡኒ እምንእስየ ወባሕቱ ኢክህሉኒ ።
ዲበ ዘባንየ ዘበጡ ኃጥአን ወአስተርሐቅዋ ለኃጢአቶሙ ።
እግዚአብሔር ጻድቅ ሰበረ አሕዳፊሆሙ ለኃጥአን ።
ይትኀፈሩ ወይግብኡ ድኅሬሆሙ ኵሎሙ እለ ይጸልእዋ ለጽዮን ።
ወይኩኑ ከመ ሣዕረ አንሕስት ወይየብስ ዘእንበለ ይምሐውዎ ።
ወኢይመልእ እዴሁ ለዘ የዐፅዶ ወኢሕፅኖ ለዘ ያስተጋብእ ከላስስቲሁ ።
ወኢይበሉ እለ የኀልፉ በረከተ እግዚአብሔር ምስሌሆሙ ባረክናክሙ በስመ እግዚአብሔር ።
ብፁዓን እለ ተኀድገ ሎሙ ኀጢአቶሙ ወለእለ ኢሐሰበ ሎሙ ኵሎ ገጋዮሙ ።
ብፁዕ ብእሲ ዘኢኈለቈ ሎቱ እግዚአብሔር ኃጢአቶ ወዘአልቦ ጽልሑተ ውስተ ልቡ ።
እስመ አርመምኩ በልብየ አዕጽምትየ እምኀበ እጸርኅ ኵሎ አሚረ እስመ መዐልተ ወሌሊተ ከብደት እዴከ ላዕሌየ ።
ወተመየጥኩ ለሕርትምና ሶበ ወግዐኒ ሦክ ።
ኃጢአትየ ነገርኩ ወአበሳየ ኢኀባእኩ ወእቤ አስተዋዳ ርእስየ ኀበ እግዚአብሔር በእንተ ኀጢአትየ ወአንተ ኅድግ ጽልሑቶ ለልብየ ።
በእንተዝ ይጼሊ ኀቤከ ኵሉ ጻድቅ በጊዜ ርቱዕ ወባሕቱ ማየ አይኅ ብዙኅ ኢይቀርብ ኀቤከ ።
አንተ ምስካይየ እምዛቲ ምንዳቤየ እንተ ረከበትኒ ወትፍሥሕትየኒ ከመ ታድኅነኒ እምእለ ሮዱኒ ።
አሌብወከ ወአጸንዐከ በዛቲ ፍኖት እንተ ሖርከ ወአጸንዕ አዕይንትየ ላዕሌከ ።
ኢትኩኒ ከመ ፈረስ ወበቅል እለ አልቦሙ ልበ እለ በሕሳል ወበልጓም ይመይጥዎሙ መላትሒሆሙከመ ኢይቅረቡ ኀቤከ ።
ብዙኅ መቅሠፍቶሙ ለኃጥአን ወእለሰ ይትዌከሉ በእግዚአብሔር ሣህል ይሜግቦሙ ።
ተፈሥሑ በእግዚአብሔር ወተሐሠዩ ጻድቃኑ ወተመክሑ ኵልክሙ ርቱዓነ ልብ ።
አድኅነኒ እግዚኦ እስመ በጽሐኒ ማይ እስከ ነፍስየ ።
ወጠጋዕኩ ውስተ ዕሙቅ ቀላይ ወኀይል አልብየ በጻሕኩ ውስተ ማዕምቀ ባሕር ወዐውሎ አስጠመኒ ።
ሰራሕኩ በከልሖ ወስሕከኒ ጕርዔየ ደክማ አዕይንትየ እንዘ እሴፈዎ ለአምላኪየ ።
በዝኁ እምስዕርተ ርእስየ እለ ይጸልኡኒ በከንቱ ጸንዑ ፀርየ እለ ይረውዱኒ በዐመፃ ወዘኢነሣእኩ ይትፈደዩኒ ።
ለሊከ እግዚኦ ታአምር እበድየ ወኢይትኀባእ እምኔከ ኃጢአትየ ።
ወኢይትኀፈሩ ብየ እለ የኀሡከ እግዚኦ እግዚአ ኀያላን ወኢይኀሰሩ ብየ እለ ይሴፈዉከ አምላከ እስራኤል ።
እስመ በእንቲአከ ተዐገሥኩ ፅእለተ ወከደነኒ ኀፍረት ገጽየ ።
ከመ ነኪር ኮንክዎሙ ለአኀውየ ወነግድ ለደቂቀ አቡየ ወእምየ ።
እስመ ቅንአተ ኬትከ በልዐኒ ተዕይርቶሙ ለእለ ይትዔየሩከ ወድቀ ላዕሌየ ።
ወቀጻእክዋ በጾም ለነፍስየ ወኮነኒ ፅእለተ ።
ወለበስኩ ሠቀ ወኮንክዎሙ ነገረ ።
ላዕሌየ ይዛውዑ እለ ይነብሩ ውስተ አናቅጽ ወኪያየ የኀልዩ እለ ይሰትዩ ወይነ ።
ወአንሰ በጸሎትየ ኀበ እግዚአብሔር ሣህሉ ለእግዚአብሔር በጊዜሁ እንዘ ብዙኅ ሣህልከ ስምዐኒ ዘበአማን መድኀንየ ።
ወአድኅነኒ እምዐምዓም ከመ ኢየኀጠኒ ወአንግፈኒ እምጸላእትየ ወእምቀላየ ማይ ።
ወኢያስጥመኒ ዐውሎ ማይ ወኢየኀጠኒ ቀላይ ወኢያብቁ አፉሁ ዐዘቅት ላዕሌየ ።
ስምዐኒ እግዚኦ እስመ ሠናይ ምሕረትከ ወበከመ ብዝኀ ሣህልከ ነጽር ላዕሌየ ።
ወኢትሚጥ ገጸከ እምገብርከ እስመ ተመንደብኩ ፍጡነ ስምዐኒ ።
ነጽራ ለነፍስየ ወአድኅና ወአድኅነኒ በእንተ ጽእለትየ ።
ለሊከ ታአምር ጸላእትየ ኀፍረትየ ወኀሳርየ በቅድመ ኵሎሙ እለ ይሣቅዩኒ ።
ተዐገሠት ነፍስየ ጽእለተ ወኀሳረ ወነበርኩ ትኩዝየ ወኀጣእኩ ዘይናዝዘኒ ።
ወወደዩ ሐሞተ ውስተ መብልዕየ ወአስተዩኒ ብሒአ ለጽምእየ ።
ለትኩኖሙ ማእዶሙ መሥገርተ በቅድሜሆሙ ወማዕገተ ዕቅፍት ለፍዳሆሙ ።
ይጽለማ አዕይንቲሆሙ ወኢይርአያ ወይትቀጻዕ ዘባናቲሆሙ በኵሉ ጊዜ ።
ከዐው መዐተከ ላዕሌሆሙ ወይርከቦሙ መቅሠፍተ መዐትከ ።
ለትኩን ሀገሮሙ በድወ ወአልቦ ዘይንበር ውስተ አብያቲሆሙ ።
እስመ ዘአንተ ቀሠፍከ እሙንቱ ተለዉ ወወሰኩኒ ዲበ ጸልዕየ ቍስለ ።
ወስኮሙ ጌጋየ በዲበ ጌጋዮሙ ወኢይባኡ በጽድቅከ ።
ወይደምሰሱ እመጽሐፈ ሕያዋን ወኢይጸሐፉ ምስለ ጻድቃን ።
ነዳይ ወቍሱል አነ መድኀኔ ገጽየ እግዚአብሔር ተወክፈኒ ።
እሴብሕ ለስመ አምላኪየ በማኅሌት ወአዐብዮ በስብሓት ።
ወአሠምሮ ለእግዚአብሔር እምላህም ጣዕዋ ዘአብቈለ ቀርነ ወጽፍረ ።
ይርአዩ ነዳያን ወይትፌሥሑ ኅሥዎ ለእግዚአብሔር ወተሐዩ ነፍስክሙ ።
እስመ ሰምዖሙ እግዚአብሔር ለነዳያን ወኢመነኖሙ ለሙቁሓን ።
ይሴብሕዎ ሰማያት ወምድር ወባሕርኒ ወኵሉ ዘይትሐወሥ ውስቴታ ።
እስመ አድኀና እግዚአብሔር ለጽዮን ወይትሐነጻ አህጉረ ይሁዳ ወይነብሩ ህየ ወይወርስዋ ።
ወዘርዐ አግብርቲከ ይነብርዋ ወእለ ያፍቅሩ ስመከ የኀድሩ ውስቴታ ።
ሰማያት ይነግራ ስብሐተ እግዚአብሔር ወግብረ እደዊሁ ያየድዓ ሰማያት ።
ዕለት ለዕለት ትጐሥዕ ነቢበ ወሌሊት ለሌሊት ታየድዕ ጥበበ ።
አልቦ ነገረ ወአልቦ ነቢበ ዘኢተሰምዐ ቃሎሙ ።
ውስተ ኵሉ ምድር ወፅአ ነገሮሙ ወእስከ አጽናፈ ዓለም በጽሐ ነቢቦሙ ።
ወውስተ ፀሓይ ሤመ ጽላሎቶ ወውእቱሰ ከመ መርዓዊ ዘይወፅእ እምጽርሑ ይትፌሣሕ ከመ ይርባሕ ዘይሜርድ ፍኖቶ ።
እምአጽናፈ ሰማይ ሙፅኡ ወእስከ አጽናፈ ሰማይ ምእታዉ ወአልቦ ዘይትኀባእ እምላህቡ ።
ሕጉ ለእግዚአብሔር ንጹሕ ወይመይጣ ለነፍስ ስምዑ ለእግዚአብሔር እሙን ዘያጠብብ ሕፃናተ ።
ኵነኔሁ ለእግዚአብሔር ርቱዕ ወይስተፌሥሕ ልበ ትእዛዙ ለእግዚአብሔር ብሩህ ወይበርህ አዕይንተ ።
ፈሪሀ እግዚአብሔር ንጹሕ ወየሐዩ ለዓለም ፍትሑ ለእግዚአብሔር ጽድቅ ወርትዕ ኅቡረ ።
ወይትፈተው እምወርቅ ወእምዕንቍ ክቡር ወይጥዕም እመዓር ወሶከር ።
ወገብርከሰ የዐቅቦ ወበዐቂቦቱ ይትዐሰይ ብዙኀ ።
ለስሒት መኑ ይሌብዋ እምኅቡአትየ አንጽሐኒ ።
ወእምነኪር መሐኮ ለገብርከ እመሰ ኢቀነዩኒ ውእተ ጊዜ ንጹሐ እከውን ወእነጽሕ እምዐባይ ኀጢአትየ ።
ወይከውን ሥሙረ ቃለ አፉየ ወሕሊና ልብየኒ ቅድሜየ ውእቱ በኵሉ ጊዜ እግዚእየ ረዳኢየ ወመድኀንየ ።
አምጽኡ ለእግዚአብሔር ውሉደ አማልክት አምጽኡ ለእግዚአብሔር እጓለ ሐራጊት አምጽኡ ለእግዚአብሔር ክብረ ወስብሐተ ።
አምጽኡ ለእግዚአብሔር ስብሐተ ለስሙ ስግዱ ለእግዚአብሔር በዐጸደ መቅደሱ ።
ቃለ እግዚአብሔር ላዕለ መየት አምላከ ስብሐት አንጐድጐደ እግዚአብሔር ላዕለ ማያት ብዙኅ ።
ቃለ እግዚአብሔር በኀይል ቃለ እግዚአብሔር በዐቢይ ስብሐት ።
ቃለ እግዚአብሔር ይቀጠቅጥ አርዘ ወይቀጠቅጦ እግዚአብሔር ለአርዘ ሊባኖስ ።
ወያደገድጎ ከመ ላህመ ለሊባኖስ ወፍቁርሰ ከመ ወልድ ዘአሐዱ ቀርኑ ።
ቃለ እግዚአብሔር ይመትር ነደ እሳት ።
ቃለ እግዚአብሔር ያድለቀልቆ ለገዳም ወያድለቀልቆ እግዚአብሔር ለሐቅለ ቃዴስ ።
ቃለ እግዚአብሔር ያጸንዖሙ ለኀየላት ወይከሥት አዕዋመ ወበጽርሑ ኵሉ ይብል ስብሐት ።
እግዚአብሔር ያስተጋብኦ ለማየ አይኅ ወይነብር እግዚአብሔር ወይነግሥ ለዓለም ።
ወይሁቦሙ እግዚአብሔር ኀይል ለሕዝቡ እግዚአብሔር ይባርኮሙ ለሕዝቡ በሰላም ።
ይትባረክ እግዚአብሔር አምላኪየ ዘመሀሮን ፀብአ ለእደውየ ወቀትለ ለአጻብእየ ።
መሓሪየ ወጸወንየ ምስካይየ ወመድኀኒየ ምእመንየ ወኪያሁ ተወከልኩ ዘያገርር ሊተ አሕዛበ በመትሕቴየ ።
እግዚኦ ምንትኑ ውእቱ ሰብእ ከመ ታስተርኢ ሎቱ ወእጓለ እመሕያው ዘተሐስቦ ።
ሰብእሰ ከንቶ ይመስል ወመዋዕሊሁኒ ከመ ጽላሎት የኀልፍ ።
እግዚኦ አጽንን ሰማያቲከ ወረድ ግስሶሙ ለአድባር ወይጠይሱ ።
አብርቅ መባርቅቲከ ወዝርዎሙ ፈኑ አሕጻከ ወሁኮሙ ።
ፈኑ እዴከ እምአርያም አድኅነኒ ወባልሐኒ እማይ ብዙኅ ወእምእዴሆሙ ለደቂቀ ነኪር ።
እለ ከንቶ ነበበ አፉሆሙ ወየማኖሙኒ የማነ ዐመፃ ።
እግዚኦ ስብሐተ ሐዲሰ እሴብሐከ ወበመዝሙር ዘዐሠርቱ አውታሪሁ እዜምር ለከ ።
ዘይሁቦሙ ለነገሥት መድኀኒተ ዘአድኀኖ ለዳዊት ገብሩ አምኲናት እኪት ።
አድኅነኒ ወባልሐኒ እምእዲሆሙ ለደቂቀ ነኪር እለ ከንቶ ነበበ አፉሆሙ ወየማኖሙኒ የማነ ዐመፃ ።
እለ ደቂቆሙ ከመ ተክል ሐዲስ ጽኑዓን በውርዙቶሙ ወአዋልዲሆሙኒ ርሱያት ወስርግዋት ከመ እንተ ጽርሕ ።
ወአብያቲሆሙኒ ምሉእ ወይሰወጥ እምዝ ውስተዝ ወአባግዒሆሙኒ ብዙኀ ይትዋለዱ ወይትባዝኃ በሙፋሪሆን ።
ወአልህምቲሆሙኒ ሥቡሓን ወአልቦ ድቀተ ለቅጽሮሙ ወአልቦ እንተ ኀበ ያበውእዎሙ ወአልቦ ዐውያተ ውስተ ሀገሮሙ ።
አስተብፅዕዎ ለዘ ከመዝ ሕዝብ ብፁዕ ሕዝብ ዘእግዚአብሔር አምላኩ ።
ይብል አብድ በልቡ አልቦ እግዚአብሔር ኀስሩ ወረኵሱ በጌጋዮሙ አልቦ ዘይገብራ ለሠናይት ።
እግዚአብሔር ሐወጸ እምሰማይ ዲበ እጓለ እምሕያው ከመ ይርአይ እመቦ ጠቢበ ዘየኀሦ ለእግዚአብሔር ።
ኵሉ ዐረየ ወኅቡረ ዐለወ አልቦ ዘይገብራ ለሠናይት አልቦ ወኢአሐዱ ወኢያአምሩ ኵሎሙ ገበርተ ዐመፃ ።
እለ ይውኅጥዎሙ ለሕዝብየ ከመ በሊዐ እክል ወለእግዚአብሔር ኢጸውዕዎ ወበህየ ፈርሁ ወገረሞሙ ዘኢኮነ ግሩመ ።
እስመ እግዚአብሔር ዘረወ አዕጽምቲሆሙ ለመዳልዋን ወተኀፍሩ እስመ እግዚአብሔር አኅሰሮሙ ።
መኑ ይሁብ እምጽዮን መድኀኒተ ልእስራኤል አመ ሜጠ እግዚአብሔር ፄዋ ሕዝቡ ይትፌሣሕ ያዕቆብ ወይትሐሠይ እስራኤል ።
ውስት አፍላገ ባቢሎን ህየ ነበርነ ወበከይነ ሶበ ተዘከርናሃ ለጽዮን ።
ውስተ ኲሓቲሃ ሰቀልነ ዕንዚራቲነ ።
እስመ በህየ ተስእሉነ እለ ፄወዉነ ነገረ ማኅሌት ወእለሂ ይወስዱነ ይቤሉነ ኅልዩ ለነ እምኃልዪሃ ለጽዮን ።
ወእፈ ነኀሊ ማኅሌተ እግዚአብሔር በምድረ ነኪር ።
እመሰ ረሳዕኩኪ ኢየሩሳሌም ለትርስዐኒ የማንየ ።
ወይጥጋዕ ልሳንየ በጕርዔየ ለእመ ኢተዘከርኩኪ ወለእመ ኢበፃእኩ ለኢየሩሳሌም በቀዳሚ ትፍሥሕትየ ።
ተዘከሮሙ እግዚኦ ለደቂቀ ኤዶም በዕለተ ኢየሩሳሌም እለ ይብሉ ንሥቱ ንሥቱ እስከ መሰረታቲሃ ።
ወለተ ባቢሎን ኅስርት ብፁዕ ዘይትቤቀለኪ በቀለ ተበቀልክነ ።
ብፁዕ ዘይእኅዞሙ ለደቂቅኪ ወይነፅኆሙ ውስተ ኰኵሕ ።
ዕቀበኒ እግዚኦ እስመ ኪያከ ተወከልኩ ።
እብሉ ለእግዚአብሔር እግዚእየ አንተ እስመ ኢትፈቅዳ ለሠናይትየ ።
ለቅዱሳን እለ ውስተ ምድር ተሰብሐ ኵሉ ሥምረትከ በላዕሌሆሙ ።
በዝኀ ደዌሆሙ ወእምዝ አስፋጠኑ ወኢይትኃበር ውስተ ማኅበሮሙ ዘደም ወኢይዜከር አስማቲሆሙ በአፉየ ።
እግዚአብሔር መክፈልተ ርስትየ ወጽዋዕየ አንተ ውእቱ ዘታገብአ ሊተ ርስትየ ።
አሕባለ ወረው ሊተ የአኅዙኒ ወርስትየሰ እኁዝ ውእቱ ሊተ ።
እባርኮ ለእግዚአብሔር ዘአለበወኒ ወዐዲ ሌሊተኒ ገሠጻኒ ኵልያትየ ።
ዘልፈ እሬእዮ ለእግዚአብሔር ቅድሜየ በኵሉ ጊዜ እስመ በየማንየ ውእቱ ከመ ኢይትሀወክ ።
በእንተዝ ተፈሥሐ ልብየ ወተሐሥየ ልሳንየ ወዐዲ በተስፋሁ ኀደረ ሥጋየ ።
እስመ ኢተኀድጋ ውስተ ሲኦል ለነፍስየ ወኢትሁቦ ለጻድቅከ ይርአይ ሙስና ።
ወአርአይከኒ ፍኖተ ሕይወት ወአጽገብከኒ ሐሤተ ምስለ ገጽከ ወትፍሥሕት ውስተ የማንከ ለዝሉፉ ።
እግዚኦ ጸራኅኩ ኀቤከ ስምዐኒ ወአፅምእ ቃለ ስእለትየ ዘጸራኅኩ ኀቤከ ።
ተወከፈኒ ጸሎትየ ከመ ዕጣን በቅድሜከ አንሥኦ እደውየ መሥዋዕተ ሰርክ ።
ሢም እግዚኦ ዐቃቤ ለአፉየ ወማዕጾ ዘዐቅም ለከናፍርየ ።
ኢትሚጦ ለልብየ ውስተ ነገር እኩይ ወአመክንዮ ምክንያት ለኃጢአት ምስለ ሰብእ ገበርተ ዐመፃ ወኢይትኀበር ምስለ ኅሩያኒሆሙ ።
ገሥጸኒ በጽድቅ ወተዛለፈኒ በምሕረት ወቅብአ ኃጥአንሰ ኢይትቀባእ ርእስየ እስመ ዓዲ ጸሎትየኒ ከመ ኢተሣሀሎሙ ።
ተሰጥሙ በጥቃ ኰኵሕ ጽኑዓኒሆሙ ሰምዑኒ ቃልየ እስመ ተክህለኒ ።
ከመ ግዝፈ ምድር ተሠጥቁ ዲበ ምድር ወተዘርወ አዕጽምቲሆሙ በኀበ ሲኦል ።
እስመ ኀቤከ እግዚኦ እግዚኦ አዕይንትየ ብከ ተወከልኩ ኢታውፅአ ለነፍስየ ።
ዕቀበኒ አመሥገርት እንተ ኀብኡ ሊተ ወእማዕቀፎሙ ለገበርተ ዐመፃ ።
ለይደቁ ውስተ መሥገርቶሙ ኃጥአን እስመ አኀልፍ አነ ባሕቲትየ ።
እግዚአብሔር አምላከ መድኀኒትየ ዕለትየ ጸራኅኩ ኀቤከ ወሌሊትየኒ ቅድሜከ ።
ለትባእ ጸሎትየ ቅድሜከ አፅምእ እዝነከ ኀበ ስእለትየ ።
እስመ ጸግበት ነፍስየ ሕማመ ወአልጸቀት ለሞት ሕይወትየ ።
ወተኈለቁ ምስለ እለ ይወርዱ ውስተ ዐዘቅት ወኮንኩ ከመ ብእሲ ዘአልቦ ረዳኤ ግዑዘ ውስተ ምዉታን ።
ከመ ቅቱላን ወግዱፋን እለ ይሰክቡ ውስተ መቃብር እለ ኢዘከርኮሙ ለግሙራ እስመ እሙንቱሂ ርሕቁ እምእዴከ ።
ወአንበሩኒ ውስተ ዐዘቅት ታሕተ ውስተ ጽልመት ወጽላሎተ ሞት ።
ላዕሌየ ጸንዐ መዐትከ ወኵሎ መቅሠፍተከ አምጻእከ ላዕሌየ ።
አርሐቀ እምኔየ እለ ያአምሩኒ ወረሰይከኒ ርኩሰ በኀቤሆሙ አኀዙኒ ወአልብየ ሙፃአ ።
አዕይንትየኒ ደክማ በተጽናስ ወጸራኅኩ ኀቤከ እግዚኦ ኵሎ አሚረ አንሥእ እደውየ ኀቤከ ።
ቦኑ ለምዉታን ትገብር መንክረከ ወዐቀብተ ሥራይኑ ያነሥኡ ።
ወይነግሩኒ እለ ውስተ መቃብር ሣህለከ ወጽድቀከኒ ውስተ ሞትኑ ።
ወይትዐወቅኑ ውስተ ጽልመት መንክርከ ወርትዕከኒ በምድርኑ ተረስዐ ።
ወአነሂ እግዚኦ ኀቤከ ጸራኅኩ በጽባሕ ትብጻሕ ጸሎትየ ቅድሜከ ።
ለምንት እግዚኦ ትገድፍ ጸሎትየ ወትመይጥ ገጸከ እምኔየ ።
ነዳይ አነ ወሰራሕኩ እምንእስየ ተልዒልየ ተተሐትኩ ወተመነንኩ ።
ላዕሌየ ኀለፈ መቅሠፍትከ ወግርማከ አደንገፀኒ ።
ዐገቱኒ ኵሎ አሚረ ከመ ማይ ወአኀዙኒ ኅቡረ ።
አርሐቀ እምኔየ አዕርክትየ ወቢጽየ ወአዝማድየ እምተጽናስየ ።
እገኒ ለከ እግዚኦ በኵሉ ልብየ እስመ ሰማዕከኒ ኵሎ ቃለ አፉየ በቅድመ መላእክቲከ እዜምር ለከ ።
ወእሰግድ ውስተ ጽርሐ መቅደስከ ወእገኒ ለስምከ በምሕረትከ ወበጽድቅከ እስመ አዕበይከ ዲበ ኵሉ ስመከ ቅዱሰ ።
አመ ዕለተ እጼውዐከ ፍጡነ ስምዐኒ ብዙኀ አጽናዕካ ለነፍስየ በኀይልከ ።
ይገንዩ ለከ እግዚኦ ኵሎሙ ነገሥተ ምድር እስመ ሰምዑ ኵሎ ቃለ አፉከ ።
ወየኀልዩ በስብሐተ እግዚአብሔር እስመ ዐቢይ ክቡረ እግዚአብሔር ።
እስመ ልዑል እግዚአብሔር ወይሬኢ ዘበታሕቱ ወለነዋኅኒ እምርሑቅ ያአምሮ ።
እመኒ ሖርኩ ማእከለ ምንዳቤ አንተ ታሐይወኒ ዲበ መዐተ አሕዛብ ሰፋሕከ እደውየ ወአድኀነኒ የማንከ ።
እግዚአብሔር ይትቤቀል ሊተ እግዚኦ ሣህልከ ለዓለም እግዚኦ ተግባረ እደዊከ ኢትትሀየድ ።
ሰብሑ ለስመ እግዚአብሔር ሰብሕዎ አግብርቲሁ ለእግዚአብሔር ።
እለ ትቀውሙ ውስተ ቤተ እግዚአብሔር ውስተ ዐጸደ ቤተ አምላክነ ።
ሰብሕዎ ለእግዚአብሔር እስመ ኄር እግዚአብሔር ወዘምሩ ለስሙ እስመ ሠናይ ።
እስመ ለያዕቆብ ኀረዮ እግዚአብሔር ወለእስራኤልኒ ሎቱ ለርስቱ ።
እስመ አነ አእመርኩ ከመ ዐቢይ እግዚአብሔር ወአምላክነሂ እምኵሉ አማልክት ።
ኵሎ ዘፈቀደ ገብረ እግዚአብሔር በሰማይኒ ወበምድርኒ በባሕርኒ ወበኵሉ ቀላያት ።
ያዐርግ ደመናተ እምአጽናፈ ምድር ወገብረ መብረቀ ለጊዜ ዝናም ።
ዘያወፅኦሙ ለነፋሳት እመዛግብቲሆሙ ዘቀተለ ኵሎ በኵሮሙ ለግብጽ እምሰብእ ወእስከ እንስሳ ።
ፈነወ ተአምረ ወመንክረ ማእከሌኪ ግብጽ ላዕለ ፈርዖን ወላዕለ አግብርቲሁ ።
ዘቀተለ አሕዛበ ብዙኃነ ወቀተለ ነገሥተ ጽኑዓነ ።
ለሴዎን ንጉሠ አሞሬዎን ወለዖግ ንጉሠ ባሳን ወለኵሎሙ ነገሥተ ከናዐን ።
ወወሀበ ምድሮሙ ርስተ ርስተ እስራኤል ገብሩ ።
ስምኬ እግዚኦ ለዓለም ወዝክርከኒ ለትውልደ ትውልድ ።
እስመ ይኴንን እግዚአብሔር ሕዝቦ ወይትናበብ በእንተ አግብርቲሁ ።
አማልክቲሆሙ ለአሕዛብ ዘወርቅ ወብሩር ግብረ እደ እጓለ እመሕያው ።
አፈ ቦሙ ወኢይነቡ አዕይንተ ቦሙ ወኢይሬእዩ ።
እዝነ ቦሙ ወኢይሰምዑ ወአልቦሙ መንፈሰ ውስተ አፉሆሙ ።
ከማሆሙ ለይኩኑ ኵሎሙ እለ ገብርዎሙ ወኵሎሙ እለ ይትአመኑ ቦሙ ።
ቤተ እስራኤል ባርክዎ ለእግዚአብሔር ቤተ አሮን ባርክዎ ለእግዚአብሔር ።
ቤተ ሌዊ ባርክዎ ለእግዚአብሔር እለ ትፈርህዎ ለእግዚአብሔር ባርክዎ ለእግዚአብሔር ።
ቡሩክ እግዚአብሔር በጽዮን ዘየኀድር ውስተ ኢየሩሳሌም ።
ቃልየ ኀበ እግዚአብሔር ጸራኅኩ ቃልየ ኀበ እግዚአብሔር ሰአልኩ ።
ወእክዑ ቅድሜሁ ስእለትየ ወእነግር ቅድሜሁ ሕማምየ ።
ሶበ ተኀልቅ ነፍስየ በላዕሌየ አንተ እግዚኦ ታአምር ፍናትየ በዛቲ ፍኖት እንተ ሖርኩ ኀብኡ ሊተ መሥገርተ ።
ተመየጥኩ መንገለ የማንየ ወርኢኩ ወኀጣእኩ ዘያአምረኒ ወኀበሂ አመስጥ አልብየ ወአልቦ ዘይትኃሠሥ በእንተ ነፍስይ ።
ኀቤከ እግዚኦ ጸራኅኩ ወእቤለከ አንተ ተስፋየ ወአንተ መክፈልትየ በምድረ ሕያዋን ።
ነጽር ስእለትየ እስመ ሐመምኩ ፈድፋደ አድኅነኒ እምእለ ሮዱኒ እስመ ይኄይሉኒ ወአውፅአ እሞቅሕ ለነፍስየ ።
ከመ እግነይ ለስምከ እግዚኦ ኪያየ ይፀንሑ ጻድቃን እስከ ሶበ ተዐስየኒ ።
ኪያከ ተወከልኩ እግዚኦ ወኢይትኀፈር ለዓለም ።
ወበጽድቅከ አንግፈኒ ወባልሐኒ አፅምእ እዝነከ ኀቤየ ወፍጡነ አድኅነኒ ።
ኩነኒ አምላኪየ ወመድኀንየ ውስተ ብሔር ጽኑዕ ከመ ታድኅነኒ እስመ ኀይልየ ወጸወንየ አንተ ።
አምላኪየ አድኅነኒ እምእደ ኃጥአን ወእምእደ ዐመፂ ወገፋዒ ።
እስመ አንተ ተስፋየ እግዚኦ እግዚእየ ተሰፈውኩከ እምንእስየ ።
ወብከ ጸናዕኩ በውስተ ከርሠ እምየ ወበውስተ ማኅፀን እንተ ከደንከኒ ወአንተ ዝክርየ በኵሉ ጊዜ ።
ከመ ኳሄላ ኮንክዎሙ ለብዙኃን ወአንተ ረዳእየ ወኀይልየ ምላእ አፉየ ስብሐቲከ ።
ከመ እሴብሕ አኰቴተከ ወኵሎ አሚረ ዕበየ ስብሐቲከ ።
ኢትግድገኒ በመዋዕለ ርሥእየ ወአመሂ ኀልቀ ኀይልየ ኢትኅድገኒ አምላኪየ ።
እስመ ነበቡ ላዕሌየ ጸላእትየ ወእለሂ የኀሥዋ ለነፍስየ ተማከሩ ኅቡረ ።
ወይቤሉ ኀደጎ እግዚአብሔር ዴግንዎ ወትእኅዝዎ እስመ አልቦ ዘያድኅኖ ።
አምላኪየ ኢትርሐቅ እምኔየ አምላኪየ ነጽር ውስተ ረዲኦትየ ።
ይትኀፈሩ ወይኅሰሩ እለ ያስተዋድይዋ ለነፍስየ ወይልበሱ ኀፍረተ ወኀሳረ እለ ይፈቅዱ ሊተ ሕማመ ።
ወአንሰ ዘልፈ እሴፈወከ እግዚኦ ወእዌስክ ዲበ ኵሉ ስብሐቲከ ።
አፉየ ይነግር ጽድቀከ ወኵሎ አሚረ አድኅኖተከ እስመ ኢያአምር ተግባረ ።
እበውእ በኀይለ እግዚአብሔር እግዚኦ እዜከር ጽድቀከ ባሕቲቶ ።
ወምሀርከኒ አምላኪየ እምንእስየ እስከ ይእዜ እነግር ስብሐቲከ ።
ወእስከ እልህቅ ወእረሥእ ኢትኅድገኒ አምላኪየ እስከ እነግረ መዝራዕተከ ለትውልድ ዘይመጽእ ኀይለከኒ ወጽድቀከኒ ።
እግዚኦ እስከ አርያም ገበርከ ዐቢያተ እግዚኦ መኑ ከማከ ።
እስመ አርአይከኒ ሕማመ ወምንዳቤ ብዙኀ ወተመየጥከኒ ወአሕየውከኒ ወእምቀላየ ምድር ካዕበ አውፃእከኒ ።
ወአብዛኅኮ ለጽድቅከ ወገባእከ ታስተፌሥሐኒ ወእምቀላየ ምድር ካዕበ አውፃእከኒ ።
ወአነሂ እገኒ ለከ በንዋየ መዝሙር ለጽድቅከ እዜምር ለከ አምላኪየ በመሰንቆ ቅዱሰ እስራኤል ።
ይትፌሥሓኒ ከናፍርየ ሶበ እዜምር ለከ ወለነፍስየኒ አንተ አድኀንካ ።
ወዓዲ ልሳንየ ያነብብ ጽድቀከ ኵሎ አሚረ ሶበ ተኀፍሩ ወኀስሩ እለ የኀሡ ሊተ እኩየ ።
አኮኑ ለእግዚአብሔር ትገኒ ነፍስየ እስመ ኀቤሁ መድኀነትየ ።
እስመ ውእቱ አምላኪየ ወመድኀኒየ ወውእቱ ርዳእየ ወኢይትሀወክ ለዝሉፉ ።
እስከ ማእዜኑ ትቀውሙ ላዕለ ብእሲ ወትቀትልዎ ኵልክሙ ከመ አረፍት ጽንንት ወከመ ጥቅም ንሑል ።
ወባሕቱ መከሩ ይስዐሩ ክብርየ ወሮጽኩ በጽምእየ በአፉሆሙ ይድሕሩ ወበልቦሙ ይረግሙ ።
ወባሕቱ ለእግዚአብሔር ትገኒ ነፍስየ እስመ ኀቤሁ ተስፋየ ።
እስመ ውእቱ አምላኪየ ወመድኀኒየ ወርዳእየ ውእቱ ኢይትሀወክ ።
በእግዚአብሔር መድኀነትየ ወበእግዚአብሔር ክብርየ አምላከ ረድኤትየ ወተስፋየ እግዚአብሔር ።
ተወከሉ ቦቱ ኵልክሙ ማኅበሩ አሕዛብ ወከዐዉ ልበክሙ ቅድሜሁ ወእግዚአብሔር ውእቱ ርዳኢነ ።
ወባሕቱ ከንቱ ኵሉ ደቂቀ እጓለ እመሕያው ሐሳውያን ደቂቀእጓለ እመሕያው ወይዔምፁ መዳልወ እሙንቱሰ እምከንቱ ውስተ ከንቱ ክመ ከመ ኢትሰፈዉዋ ለዓመፃ ።
ወኢትትአመንዎ ለሀይድ ብዕል ለእመ በዝኀ ኢታዕብዮ ልበክሙ ።
ምዕረ ነበበ እግዚአብሔር ወዘንተ ከመ ሰማዕኩ እስመ ዘእግዚአብሔር ሣህል ።
ወዚአከ እግዚኦ ኀይል እስመ አንተ ትፈድዮ ለኵሉ በከመ ምግባሩ ።
ይነብብ ኃጥእ በዘ ያስሕት ርእሶ ወአልቦ ፍርሀተ እግዚአብሔር ቅድመ አዕይንቲሁ ።
እስመ ጸልሐወ በልሳኑ ሶበ ትረክቦ ኀጢአቱ ይጸልኦ ።
ቃለ አፉሁ ዐመፃ ወጕሕሉት ወኢፈቀደ ይለቡ ከመ ያሠኒ ።
ወሐለየ ዐመፃ በውስተ ምስካቡ ወቆመ በፍኖት እንተ በኵሉ ኢኮነት ሠናይተ ወኢተሀከያ ለእኪት ።
እግዚኦ በሰማይ ሣህልከ ወጽድቅከኒ እስከ ደመናት ።
ወርትዕከኒ ከመ አድባረ እግዚአብሔር ኵነኔከ ዕሙቅ ጥቀ ሰብአ ወእንስሳ ታድኅን እግዚኦ ።
በከመ አብዛኅከ ምሕረተከ እግዚኦ ደቂቀ እጓለ እመሕያው ይትዌከሉ በታሕተ ክነፊከ ።
ወይረውዩ እምጠለ ቤትከ ወትሰቅዮሙ ፈለገ ትፍሥሕትከ ።
እስመ እምኀቤከ ነቅዐ ሕይወት በብርሃንከ ንሬኢ ብርሃነ ።
ስፋሕ ምሕረተከ እግዚኦ ላዕለ እለ ያአምሩከ ወጽድቀከኒ ለርቱዓነ ልብ ።
ኢይምጽአኒ እግረ ትዕቢት ወእደ ኃጥእ ኢይሁከኒ ።
ህየ ወድቁ ኵሎሙ ገበርተ ዐመፃ ይሰደዱ ወኢይክሉ ቀዊመ ።
ለከ ይደሉ እግዚኦ ስብሐት በጽዮን ወለከ ይትፌነው ጸሎት በኢየሩሳሌም ።
ስማዕ ጸሎተ ኵሉ ዘሥጋ ዘመጽአ ኀቤከ ።
ነገረ ዐማፂያን ኀየለነ ወኀጢአትነሰ አንተ ትሰሪ ለነ ።
ብፁዕ ዘኀረይኮ ወዘተወከፍኮ ወዘአኅደርኮ ውስተ አዕጻዲከ ጸገብነ እምበረከተ ቤትከ ።
ቅዱስ ጽርሕከ ወመንክር በጽዱቅ ስምዐነ አምላክነ ወመድኀኒነ ተስፋሆሙ ለኵሎሙ አጽናፈ ምድር ወለእለሂ ውስተ ባሕር ርሑቅ ።
አጽናዕኮሙ ለአድባር በኀይልከ ወቅኑታን እሙንቱ በኀይል ።
ዘየሀውኮ ለዐንበረ ባሕር ወመኑ ይትቃወሞ ለድምፀ ማዕበላ ።
ይደነግፁ አሕዛብ ወይፈርሁ እለ ይነብሩ ውስተ አጽናፍ እምተአምሪከ ይወፅኡ በጽባሕ ወሰርከ ይትፌሥሑ ።
ሐወጽካ ለምድር ወአርወይካ ወአብዛኅኮ ለብዕላ ፈለገ እግዚአብሔር ምሉእ ማያት አስተዳሎከ ሲሳዮሙ እስመ ከማሁ ታስተዴሉ ።
አርውዮ ለትሌሚሃ ወአስምር ለማእረራ ወበነጠብጣብከ ትበቍል ትፈሢሓ ።
ወትባርክ አክሊለ ዓመተ ምሕረትከ ወይጸግቡ ጠላተ ገዳማት ።
ወይረውዩ አድባረ በድው ወይትሐሠዩ አውግር ወይቀንቱ ።
ወይለብሱ አብሐኰ አባግዕ ወቈላትኒ ይመልኡ ስርናየ ይጸርኁ እንዘ ይሴብሑ ።
ግነዩ ለእግዚአብሔር እስመ ኄር እስመ ለዓለም ምሕረቱ ።
ለይበሉ እለ አድኀኖሙ እግዚአብሔር እለ አድኀኖሙ እምእደ ፀሮሙ ።
ወአስተጋብኦሙ እምበሓውርት እምጽባሕ ወእምዐረብ ወመስዕ ወባሕር ።
ወሳኰዩ ውስተ በድው ዘአልቦ ማየ ወኢረከቡ ፍኖተ ሀገረ ብሔሮሙ ።
ጸምኡ ወርኅቡ ወኀልቀት ነፍሶሙ በላዕሌሆሙ ።
ወዐውየዉ ኀበ እግዚአብሔር ሶበ ተመንደቡ ወአድኀኖሙ እምንዳቤሆሙ ።
ወመርሖሙ ፍኖተ ርቱዐ ከመ ይሖሩ ፍኖተ ሀገሮሙ ።
ንግሩ ለእግዚአብሔር ምሕረቶ ወመንክሮሂ ለእጓለ እመሕያው ።
እስመ አጽገበ ነፍሰ ርኅብተ ወመልአ ነፍሰ ዕራቃ በረከተ ።
ለእለ ይነብሩ ውስተ ጽልመት ወጽላሎተ ሞት ወመቁሓን በንዴት ወበኀጺን ።
እስመ አምረሩ ቃለ እግዚአብሔር ወአምዕዑ ምክረ ልዑል ።
ወሰርሐ በሕማም ልቦሙ ደወዩ ወኀጥኡ ዘይቀብሮሙ ።
ወዐውየዉ ኀበ እግዚአብሔር ሶበ ተመንደቡ ወአድኀኖሙ እምንዳቤሆሙ ።
ወአውፅኦሙ እምጽልመት ወጽላሎተ ሞት ወሰበረ መዋቅሕቲሆሙ ።
እስመ ሰበረ ኆኃተ ብርት ወቀጥቀጠ መናስግተ ኀጺን ።
ወተወክፎሙ እምፍኖተ ጌጋዮሙ እስመ ሐሙ በኃጢአቶሙ ።
ወኵሎ መብልዐ አስቆረረት ነፍሶሙ ወቀርቡ ኀበ አናቅጸ ሞት ።
ወዐውየዉ ኀበ እግዚአብሔር ሶበ ተመንደቡ ወአድኀኖሙ እምንዳቤሆሙ ።
ወፈነወ ቃሎ ወአሕየዎሙ ወአድኀኖሙ እሞቶሙ ።
ንግሩ ለእግዚአብሔር ምሕረቶ ወመንክሮሂ ለእጓለ እመሕያው ።
ወይሡዑ ሎቱ መሥዋዕተ ስብሐት ወይንግሩ ግብሮ በትፍሥሕት ።
እለ ይወርዱ ውስተ ባሕር በአሕማር ወይትጌበሩ ተግባሮሙ ውስተ ማይ ብዙኅ ።
እሙንቱሰ ያአምሩ ግብረ እግዚአብሔር ወመንክሮሂ በውስተ ልጐት ።
ይቤ ወመጽአ መንፈሰ ዐውሎ ወተለዐለ ማዕበል ።
የዐርጉ እስከ ሰማይ ወይወርዱ እስከ ቀላይ ወተመስወት ነፍሶሙ በሕማም ።
ደንገፁ ወተሀውኩ ከመ ስኩር ወተሰጥመ ኵሉ ጥበቦሙ ።
ወአጥፍኦ ለዐውሎ ወአርመመ ባሕር ወአርመመ ማዕበል ።
ወተፈሥሑ እስመ አዕረፉ ወመርሖሙ ውስተ መርሶ ኀበ ፈቀዱ ።
ንግሩ ለእግዚአብሔር ምሕረቶ ወመንክሮሂ ለእጓለ እመሕያው ።
ወያዐብይዎ በማኅበረ አሕዛብ ወይሴብሕዎ በመንበረ ሊቃውንት ።
ወረሰዮሙ ለአፍላግ በድወ ወረሰየ ምጽማአ ሙሓዘ ማይ ።
ወረሰየ ጼወ ለምድር እንተ ትፈሪ በእከዮሙ ለእለ ይነብርዋ ።
ወረሰዩ ለበድው ሙሓዘ ማይ ወለምድረ በድው ቀላያተ ማያት ።
ወአንበረ ህየ ርኁባነ ወሐነጹ አህጉረ ኀበ ይነብርዋ ።
ወዘርዑ ገራውሀ ወተከሉ ወይነ ወገብሩ ማእረረ እክል ።
ወባረኮሙ ወበዝኁ ፈድፋደ ወኢያውኀደ ሎሙ እንስሳሆሙ ።
ወደወዩ ወውኅዱ በሕማም እኩይ ወበጻዕር ።
ወተክዕወ ኀሳር ዲበ መላእክት ወአስሐቶሙ ውስተ በድው ዘኢኮነ ፍኖተ ።
ወረድኦ ለነዳይ በተጽናሱ ወረሰዮ ከመ አባግዐ ብሔር ።
ይርአዩ ራትዓን ወይትፌሥሑ ወትትፈፀም አፉሃ ኵላ ዐመፃ ።
መኑ ጠቢብ ዘየዐቅቦ ለዝ ወያአምር ከመ መሓሪ እግዚአብሔር ።
እግዚኦ አምላክየ ብከ ተወከልኩ ወኢትግድፈኒ ወአድኅነኒ እምኵሎሙ እለ ሮዱኒ ወባልሐኒ ።
ከመ ኢይምስጥዋ ከመ አንበሳ ለነፍስየ እንዘ አልቦ ዘያድኅን ወዘይባልሕ ።
እግዚኦ አምላክየ እመሰ ከመዝ ገበርኩ ወእመኒቦ ዐመፃ ውስተ እደውየ ።
ወእመኒ ፈደይክዎሙ ለእለ ይፈድዩኒ እኩየ ለያውድቁኒ ጸላእትየ ዕራቅየ ።
ወይዴግና ፀራዊ ለነፍስየ ወይርከባ ወይኪዳ ውስተ ምድር ለሕይወትየ ወያኅስሮ ውስተ መሬት ለክብርየ ።
ተንሥእ እግዚኦ በመዐትከ ወተለዐል መልዕልቶሙ ለጸላእትየ ተንሥእ እግዚኦ አምላክየ በሥርዐት ዘአዘዝከ ።
ወማኅበረ አሕዛብኒ የዐውደከ ወበእንተዝ ተመየጥ ውስተ አርያም ።
እግዚአብሔር ይኴንኖሙ ለአሕዛብ ፍታሕ ሊተ እግዚኦ በከመ ጽድቅከ ወይኩነኒ በከመ የዋሃትየ ።
የኀልቅ እከዮሙ ለኃጥአን ወታረትዖሙ ለጻድቃን ይፈትን ልበ ወኵልያተ እግዚአብሔር ።
አማን ይረድአኒ እግዚአብሔር ዘያድኅኖሙ ለርቱዓነ ልብ ።
እግዚአብሔር መኰንነ ጽድቅ ኀያል ወመስተዐግስ ወኢያምጽእ መንሱተ ኵሎ አሚረ ።
ወእመሰ ኢተመየጥክሙ ሰይፎ ይመልኅ ቀስቶኒ ወተረ ወአስተዳለወ ።
ወአስተዳለወ ቦቱ ሕምዘ ዘይቀትል ወአሕጻሁኒ ለእለ ይነዲ ገብረ ።
ናሁ ሐመ ዐማፂ በዐመፃሁ ፀንሰ ጻዕረ ወወለደ ኃጢአተ ።
ግበ ከረየ ወደሐየ ወይወድቅ ውስተ ግብ ዘገብረ ።
ወይገብእ ጻማሁ ዲበ ርእሱ ወትወርድ ዐመፃሁ ዲበ ድማሑ ።
እገኒ ለእግዚአብሔር በከመ ጽድቁ ወእዜምር ለስመ እግዚአብሔር ልዑል ።
አፅምኡ ሕዝብየ ሕግየ ወጽልዉ እዝነክሙ ኀበ ቃለ አፉየ ።
እከሥት በምሳሌ አፉየ ወእነግር አምሳለ ዘእምትካት ።
ኵሎ ዘሰማዕነ ወዘርኢነ ወዘነገሩነ አበዊነ ወኢኀብኡ እምደቂቆሙ ለካልእ ትውልድ ።
ወነገሩ ስብሐቲሁ ለእግዚአብሔር ኀይሎሂ ወመንክሮሂ ዘገብረ ።
ዘአቀመ ስምዐ ለያዕቆብ ወሠርዐ ሕገ ለእስራኤል ዘአዘዞሙ ለአበዊነ ከመ ይንግሩ ለደቂቆሙ ።
ከመ ያእምር ካልእ ትውልድ ደቂቅ እለ ይትወለዱ ወይትነሥኡ ወይዜንዉ ለደቂቆሙ ።
ከመ ይረስዩ ትውክልቶሙ ላዕለ እግዚአብሔር ወከመ ኢይርስዑ ግብረ እግዚአብሔር ወይኅሥሡ ትእዛዞ ከመ ኢይኩኑ ከመ አበዊሆሙ ።
ትውልድ ዕሉት ወመራር ትውልድ እንተ ኢያርትዐት ልባ ወኢተአምነት መንፈሳ በእግዚአብሔር ።
ደቂቀ ኤፍሬም ይወስቁ ወይነድፉ ወተገፍትኡ አመ ዕለተ ቀትል ።
እስመ ኢዐቀቡ ኪዳኖ ለእግዚአብሔር ወአበዩ ሐዊረ በሕጉ ።
ወረስዑ ረድኤቶ ወመንክሮሂ ዘአርአዮሙ ።
ዘገብረ መንክረ በቅድመ አባዊሆሙ በምድረ ግብጽ ወበሐቀለ ጣኔዎስ ።
ሰጠቀ ባሕረ ወአኅለፎሙ ወአቀመ ማየ ከመ ዝቅ ።
ወመርሖሙ መዐልተ በደመና ወኵሎ ሌሊተ በብርሃነ እሳት ።
ወአንቅዐ ኰኵሐ በበድው ወአስተዮሙ ከመ ዘእምቀላይ ብዙኅ ።
ወአውፅአ ማየ እምእብን ወአውሐዘ ማየ ከመ ዘአፍላግ ።
ወደገሙ ዓዲ ወአበሱ ሎቱ ወአምረርዎ ለልዑል በበድው ።
ወአመከርዎ ለእግዚአብሔር በልቦሙ ከመ ይስአሉ መብልዐ ለነፍሶሙ ።
ሐመይዎ ለእግዚአብሔር ወይቤሉ ይክልኑ እግዚአብሔር ሠሪዐ ማእድ በገዳም ።
ይዝብጥ ኰኵሐ ወያውሕዝ ማየ ወይክልኑ ውሂበ ኅብስት ወይሥራዕ ማዕደ ለሕዝቡ ።
ወሰምዐ ዘንተ እግዚአብሔር ወአናሕሰየ ወነደ እሳት ላዕለ ያዕቆብ ወመጽአ መቅሠፍት ላዕለ እስራኤል ።
እስመ ኢተአመንዎ ለእግዚአብሔር ወኢተወከሉ በአድኅኖቱ ።
ወአዘዘ ደመና በላዕሉ ወአርኀወ ኆኃተ ሰማይ ።
ወአዝነመ ሎሙ መና ይብልዑ ወወሀቦሙ ኅብስተ ሰማይ ።
ወኅብስተ መላእክቲሁ በልዑ እጓለ እመሕያው ወፈነወ ሎሙ ሥንቆሙ ዘየአክሎሙ ።
ወአንሥአ አዜበ እምሰማይ ወአምጽአ መስዐ በኀይሉ ።
ወአዝነመ ላዕሌሆሙ ሥጋ ከመ መሬት ወከመ ኆጻ ባሕር አዕዋፈ ዘይሠርር ።
ወወድቀ ማእከለ ተዓይኒሆሙ ወዐውደ ደባትሪሆሙ ።
በልዑ ወጸግቡ ጥቀ ወወሀቦሙ ለፍትወቶሙ ።
ወኢያኅጥኦሙ እምዘ ፈቀዱ ወእንዘ ዓዲ መብልዖሙ ውስተ አፉሆሙ ።
ወመጽአ መቅሠፍተ እግዚአብሔር ላዕሌሆሙ ወቀተሎሙ መብዝኅቶሙ ወአዕቀጾሙ ለኅሩያነ እስራኤል ።
ወምስለ ዝኒ ዓዲ አበሱ ሎቱ ወኢተአመንዎ በተአምሪሁ ።
ወኀልቀ በከንቱ መዋዕሊሆሙ ወኀለፈ በጕጕአ ዐመቲሆሙ ።
ወአመ ይቀትሎሙ ውእተ አሚረ ይኀሥዎ ወይትመየጡ ወይገይሱ ኀበ እግዚአብሔር ።
ወተዘከሩ ከመ እግዚአብሔር ውእቱ ረዳኢሆሙ ወእግዚአብሔር ልዑል መድኀኒሆሙ ።
ወአፍቀረዎ በአፉሆሙ ወሐሰውዎ በልሳኖሙ ።
ወኢኮነ ርቱዐ ልቦሙ በላዕሌሆሙ ወኢተአመንዎ በኪዳኑ ።
ወውእቱሰ መሓሪ ውእቱ ወይሰሪ ሎሙ ኵሎ ኃጢአቶሙ ወኢያጠፍኦሙ ወያበዝኅ መዪጠ መዐቱ ወኢያነድድ በኵሉ መቅሠፍቱ ።
ወተዘከረ ከመ ሥጋ እሙንቱ መንፈስ እምከመ ወፅአ ኢይገብእ ።
ሚ መጠነ አምዕዕዎ በገዳም ወወሐክዎ በበድው ።
ወተመይጡ ወአመከርዎ ለእግዚአብሔር ወወሐክዎ ለቅዱሰ እስራኤል ።
ወኢተዘከሩ እዴሁ ዘአድኀኖሙ እምእደ ፀሮሙ ።
ዘገብረ ተአምረ በግብጽ ወመንክረ በሐቅለ ጣኔዎስ ።
ወረሰየ ደመ ለአፍላጊሆሙ ወለአንቅዕቲሆሙኒ ከመ ኢይስተዩ ።
ፈነወ ላዕሌሆሙ አኮተ ወበልዖሙ ወቈርነነዓተ ወአርኰሶሙ ።
ወወሀበ ለአናኵዕ ፍሬሆሙ ወተግባሮሙኒ ለአንበጣ ።
ወቀተለ ወይኖሙ በበረድ ወበለሶሙኒ በአስሐትያ ።
ወወሀበ ለበረድ እንስሳሆሙ ወንዋዮሙኒ ለእሳት ።
ፈነወ ላዕሌሆሙ መቅሠፍተ መዐቱ መቅሠፍተ ወመንሱተ ወሕማመ ወፈነወ ምስለ መላእክት እኩያን ።
ወጼሐ ፍኖተ ለመዐቱ ወኢመሐካ እሞት ለነፍሶሙ ወዐጸወ ውስተ ሞት እንስሳሆሙ ።
ወቀተለ ኵሎ በኵሮሙ በምድረ ግብጽ ወቀዳሜ ኵሎ ጻማሆሙ በውስተ አብያቲሆሙ ።
ወአውፈሮሙ ከመ አባግዕ ለሕዝቡ ወአውፅኦሙ ገዳመ ከመ መርዔት ።
ወመርሖሙ በተስፋሁ ወኢፈርሁ ወደፈኖሙ ባሕር ለፀሮሙ ።
ወወሰዶሙ ደብረ መቅደሱ ደብረ ዘፈጠረት የማኑ ።
ወሰደደ አሕዛበ እምቅድመ ገጾሙ ወአውረሶሙ በሐብለ ርስቱ ወአንበረ ውስተ አብያቲሆሙ ሕዝበ እስራኤል ።
ወአመከርዎ ወአምዕዕዎ ለእግዚአብሔር ልዑል ወኢዐቀቡ ስምዖ ።
ወተመይጡ ወዐለዉ ከመ አበዊሆሙ ወኮኑ ከመ ቀስት ጠዋይ ።
ወአምዕዕዎ በአውገሪሆሙ ወአቅንእዎ በግልፎሆሙ ።
ወሰምዐ እግዚአብሔር ወአናሕሰየ ወመነኖሙ ለእስራኤል ፈድፋደ ።
ወኀደጋ ለደብተራ ሴሎም ደብተራሁ እንተ ባቲ ኀደረ ምስለ ሰብእ ።
ወወሀበ ኀይሎሙ ለተፄውዎ ወሥኖሙኒ ውስተ እደ ፀሮሙ ።
ወዐጸዎሙ ውስተ ኲናት ለሕዝቡ ወተሀየዮሙ ለርስቱ ።
ወበልዐቶሙ እሳት ለወራዙቶሙ ወኢላሐዋ ደናግሊሆሙ ።
ወካህናቲሆሙኒ ወድቁ በኲናት ወኢበከያ አቤራቲሆሙ ።
ወተንሥአ እግዚአብሔር ከመ ዘንቃህ እምንዋም ወከመ ኀያል ወኅዳገ ወይን ።
ወቀተለ ፀሮሙ በዳኅሬሆሙ ወወሀቦሙ ኀሳረ ዘለዓለም ።
ወኀደጋ ለደብተራ ዮሴፍ ወኢኀረዮሙ ለሕዝበ ኤፍሬም ።
ወኀረየ ለሕዝበ ይሁዳ ደብረ ጽዮን ዘአፍቀረ ።
ሐነጸ መቅደሶ በአርያም ወሳረራ ውስተ ምድር ለዓለም ።
ወኀረዮ ለዳዊት ገብሩ ወነሥኦ እመርዔተ አባግዒሁ ወተመጠዎ እምድኅረ ሐራሣት ።
ከመ ይርዐዮ ለያዕቆብ ገብሩ ወለእስራኤል ርስቱ ።
ወርዕዮሙ በየዋሃተ ልቡ ወመርሖሙ በጥበበ እደዊሁ ።
ሰብሕዎ አግብርቲሁ ለእግዚአብሔር ወሰብሑ ለስመ እግዚአብሔር ።
ወይኩን ብሩከ ስሙ ለእግዚአብሔር እምይእዜ ወእስከ ለዓለም ።
እምሥራቀ ፀሐይ ወእስከነ ዐርብ ይትአኰት ስሙ ለእግዚአብሔር ።
ልዑል እግዚአብሔር መልዕልተ ኵሉ አሕዛብ ወውስተ ሰማያት ስብሐቲሁ ።
መኑ ከመ እግዚአብሔር አምላክነ ዘይነብር ውስተ አርያም ።
ወይሬኢ ዘበታሕቱ በሰማይኒ ወበምድርኒ ።
ዘያነሥኦ ለነዳይ እምድር ወያሌዕሎ እመሬት ለምስኪን ።
ከመ ያንብሮ ምስለ መላእክቲሁ ወምስለ መላእክተ ሕዝቡ ።
ዘያነብራ ለመካን ውስተ ቤቱ ወያስትፌሥሓ ለእመ ውሉድ ።
ሶበ ጸዋዕክዎ ለእግዚአብሔር ሰምዐኒ ጽድቅየ ወእምንዳቤየ አርሐበ ሊተ ተሥሀለኒ ወስምዐኒ ጸሎትየ ።
ደቂቀ እጓለ እመሕያው እስከ ማእዜኑ ታከብዱ ልብክሙ ለምንት ታፈቅሩ ከንቶ ወተኀሡ ሐሰተ ።
አእምሩ ከመ ተሰብሐ እግዚአብሔር በጻድቁ እግዚአብሔር ይሰምዐኒ ሶበ ጸራኅኩ ኀቤሁ ።
ተምዑ ወኢተአብሱ ወዘትሔልዩ በልብክሙ ውስተ መስካቢክሙ ይትዐወቀክሙ ።
ሡዑ መሥዋዕተ ጽድቅ ወተወከሉ ለእግዚአብሔር ።
ብዙኃን እለ ይቤሉ መኑ ያርእየነ ሠናይቶ ተዐውቀ በላዕሌነ ብርሃነ ገጽከ እግዚኦ ።
ወወደይከ ትፍሥሕተ ውስተ ልብነ እምፍሬ ስርናይ ወወይን ወቅብእ በዝኃ ።
በሰላም ቦቱ እሰክብ ወእነውም እስመ እንተ እግዚኦ በተስፋ ባሕቲትከ አኅደርከኒ ።
ምሕረተከ እሴብሕ እግዚኦ ለዓለም ወእዜኑ ጽድቀከ በአፉየ ለትውልደ ትውልድ ።
እስመ ትቤ ለዓለም አሐንጽ ምሕረተ በሰማይ ጸንዐ ጽድቅከ ።
ኪዳነ ተካየድኩ ምስለ ኅሩያንየ ወመሐልኩ ለዳዊት ገብርየ ።
ለዓለም አስተዴሉ ዘርዐከ ወአሐንጽ ለትውልደ ትውልድ መንበረከ ።
ይገንያ ሰማያት ለስብሐቲከ እግዚኦ ወጽድቅከኒ በማኅበረ ቅዱሳን ።
መኑ ይትዔረዮ ለእግዚአብሔር በደመናት ወመኑ ይመስሎ ለእግዚአብሔር እምደቂቀ አማልክት ።
እግዚአብሔር ስቡሕ በምክረ ቅዱሳን ዐቢይ ወግሩም ዲበ ኵሎሙ እለ ዐውዱ ።
እግዚኦ አምላከ ኀያለን መኑ ከማከ ኀያል እንተ እግዚኦ ወጽድቅ የዐውደከ ።
አንተ ትኴንን ኀይለ ባሕር ወአንተ ታረሞ ለድምፀ ማዕበላ ።
አንተ አኅሰርኮ ለዕቡይ ከመ ቅቱል ወበመዝራዕተ ኀይልከ ዘረውኮሙ ለፀርከ ።
ዚአከ ውእቱ ሰማያት ወእንቲአከ ይእቲ ምድር ወዓለመኒ በምልኡ አንተ ሳረርከ ።
ባሕረ ወመስዐ አንተ ፈጠርከ ታቦር ወአርሞንኤም በስመ ዚአከ ይትፌሥሑ ወይሴብሑ ለስምከ ።
መዝራዕትከ ምስለ ኀይል ጸንዐት እዴከ ወተለዐለት የማንከ ።
ፍትሕ ወርትዕ ተድላ መንበርከ ሣህል ወጽድቅ የሐውር ቅድመ ገጽከ ።
ብፁዕ ሕዝብ ዘያአምር የብቦ እግዚኦ በብርሃበ ገጽከ የሐውሩ ።
ወበስምከ ይትፌሥሑ ኵሎ አሚረ ወበጽድቅከ ይትሌዐሉ ።
እስመ ምክሐ ኀይሎሙ እንተ ወበሣህልከ ይትሌዐል ቀርንነ ።
እስመ ዘእግዚአብሔር ረድኤትነ ወቅዱሰ እስራኤል ንጉሥነ ።
ውእቱ አሚረ ተናገርኮሙ በራእይ ለደቂቅከ ወትቤ እሬሲ ረድኤተ በላዕለ ኀይል ወአልዐልኩ ኅሩየ እምሕዝብየ ።
ወረከብክዎ ለዳዊት ገብርየ ወቀባእክዎ ቅብአ ቅዱሰ ።
እስመ እዴየ ትረድኦ ወመዝራዕትየ ታጸንዖ ።
ኢይብቍዕ ጸላኢ በላዕሌሁ ወውሉድ ዐመፃ ኢይደግም አሕምሞቶ ።
ወእምትሮሙ ለፀሩ እምቅድመ ገጹ ወአኅስሮሙ ለጸላእቱ ።
ወሣህልየሰ ወጽድቅየ ምስሌሁ ወበስምየ ይትሌዐል ቀርኑ ።
ወእሠይም ውስተ ባሕር እዴሁ ወውስተ አፍላግ የማኖ ።
ውእቱ ይብለኒ አቡየ አንተ አምላኪየ ወረዳእየ ወመድኀንየ ።
ወአነሂ በኵርየ እሬስዮ ወልዑል እምነገሥተ ምድር ።
ወለዓለም አዐቅብ ሎቱ ሣህልየ ወምእመን ውእቱ ለኪዳንየ ።
ወእሬሲ ዘርዖ ለዓለመ ዓለም ወመንበሮሂ ከመ መዋዕለ ሰማይ ።
ወእመሰ ኀደጉ ደቂቁ ሕግየ ወኢሖሩ በኵነኔየ ።
ወእመሂ አርኰሱ ሥርዐትየ ወኢዐቀቡ ትእዛዝየ ።
እዋሕያ በበትር ለኀጢአቶሙ ወበመቅሠፍት ለአበሳሆሙ ።
ወሣህልየሰ ኢይበልእ እምኔሆሙ ወኢይዔምፅ በጸድቅየ ።
ወኢያረኵስ ኪዳንየ ወኢይሔሱ ዘወፅአ እምአፉየ ።
ምዕረ መሐልኩ በቅዱስየ ከመ ለዳዊት ኢይሔስዎ ።
ወዘርዑሂ ለዓለም ይሄሉ ወመንበሩሂ ከመ ፀሐይ በቅድሜየ ።
ወሥሩዕ ከመ ወርኅ ለዓለም ወስምዑሂ ምእመን በሰማይ ።
ወአንተሰ መነንኮ ወገደፍኮ ወአናሕሰይኮ ለመሲሕከ ።
ወሜጥከ ሥርዐቶ ለገብርከ ወአርኰስከ ውስተ ምድር መቅደሶ ።
ወነሠትከ ኵሎ ጥቅሞ ወረሰይከ አጽዋኒሁ መፍርሀ ።
ወተማሰጦ ኵሉ ኀላፌ ፍኖት ወኮነ ጽእለተ ለጎሩ ።
ወአልዐልከ የማነ ፀሩ ወአስተፈሣሕከ ኵሎ ጸላእቱ ።
ወሜጥከ ረድኤተ ኲናቱ ወኢተወከፍኮ በውስተ ፀብእ ።
ወሰዐርኮ እምንጽሑ ወነፃሕከ ውስተ ምድር መንበሮ ።
ወአውኀድከ መዋዕለ መንበሩ ወሶጥከ ላዕሌሁ ኀፍረተ ።
እስከ ማእዜኑ እግዚኦ ትትመየጥ ለግሙራ ወይነድድ ከመ እሳት መዐትከ ።
ተዘከር ምንት ውእቱ ኀይልየ ቦኑ ለከንቱ ፈጠርኮ ለኵሉ እጓለ እመሕያው ።
መኑ ሰብእ ዘየሐዩ ወኢይሬእዮ ለሞት ወመኑ ዘያድኅና ለነፍሱ እምእደ ሲኦል ።
አይቴ ውእቱ ዘትካት ሣህልከ እግዚኦ ዘመሐልከ ለዳዊት ገብርከ በጽድቅ ።
ተዘከር እግዚኦ ዘጸአልዎሙ ለአግብርቲከ ዘተወከፍኩ በሕፅንየ ብዙኀ አሕዛብ ።
ዘጸአሉ ጸላእትከ እግዚኦ ወጸአሉ እብሬተ መሲሕከ ።
ይትባረክ እግዚአብሔር ለዓለም ለይኩን ለይኩን ።
ብፁዕ ዘይሌቡ ላዕለ ነዳይ ወምስኪን እምዕለት እኪተ ያድኅኖ እግዚአብሔር ።
እግዚአብሔር ያዐቅቦ ወያሐይዎ ወያበጽዖ ዲበ ምድር ወኢያገብኦ ውስተ እደ ጸላኢሁ ።
እግዚአብሔር ይረድኦ ውስተ ዐራተ ሕማሙ ወይመይጥ ሎቱ ኵሎ ምስካቤሁ እምደዌሁ ።
አንሰ እቤ እግዚኦ ተሣሀለኒ ወስረይ ላቲ ለነፍስየ እስመ አበስኩ ለከ ።
ጸላእትየሰ እኩየ ይቤሉ ላዕሌየ ማእዜ ይመውት ወይሰዐር ስሙ ።
ወይባእ ወይርአይ ዘከንቶ ይነብብ ልቡ አስተጋብአ ኃጢአተ ላዕሌሁ ይወፅእ አፍአ ወይትናገር ።
ወየኀብር ላዕሌየ ወይትቃጸቡኒ ኵሎሙ ጸላእትየ ወይመክሩ እኩየ ላዕሌየ ።
ነገረ ጌጋየ አውፅኡ ላዕሌየ ዘኖመሰ ኢይነቅህኑ እንከ ።
ብእሴ ሰላምየ ዘኪያሁ እትአመን ዘይሴስይ እክልየ አንሥአ ሰኰናሁ ላዕሌየ ።
አንተ እግዚኦ ተሣሀለኒ ወአንሥአኒ እፍድዮሙ ።
ወበእንተዝ አእመርኩ ከመ ሠመርከኒ ወኢተፈሥሑ ጸላእትየ ላዕሌየ ።
ወሊተሰ በእንተ የዋሀትየ ተወከፍከኒ ወአጽናዕከኒ ቅድሜከ ለዓለም ።
ይትባረክ እግዚአብሔር አምላከ እስራኤል እምይእዜ ወእስከ ለዓለም ለይኩን ለይኩን ።
እግዚኦ ኵነኔከ ሀቦ ለንጉሥ ወጽድቅከኒ ለወልደ ንጉሥ ።
ከመ ይኰንኖሙ ለሕዝብከ በጽድቅ ወለነዳያኒከ በፍትሕ ።
ይትወከፉ አድባር ወአውግር ሰላመ ሕዝብከ ።
ኰንን በጽድቅ ነዳያነ ሕዝብከ ወአድኅኖሙ ለደቂቀ ምስኪናኒከ ወአኅስሮ ለዕቡይ ።
ወይጽናሕ ምስለ ፀሐይ እምቅድመ ወርኅ ለትውልደ ትውልድ ።
ወይወርድ ከመ ጠል ውስተ ፀምር ወከመ ነጠብጣብ ዘያንጠበጥብ ዲበ ምድር ።
ወይሠርጽ ጽድቅ በመዋዕሊሁ ወብዙኅ ሰላመ እስከ ይኀልፍ ወርኅ ።
ወይኴንን እምባሕር እስከ ባሕር ወእምአፍላግ እስከ አጽናፈ ዓለም ።
ይገንዩ ቅድሜሁ ኢትዮጵያ ወጸላእቲሁ ሐመደ ይቀምሑ ።
ነገሥተ ተርሴስ ወደሰያት አምኃ ያበውኡ ነገሥተ ሳባ ወዐረብ ጋዳ ያመጽኡ ።
ወይሰግዱ ሎቱ ኵሎሙ ነገሥተ ምድር ወይትቀነዩ ሎቱ ኵሎሙ አሕዛብ ።
እስመ አድኀኖ ለነዳይ እምእደ ዘይትዔገሎ ለምስኪን ዘአልቦ ረዳኤ ።
ወይምሕክ ነዳየ ወምስኪነ ወያድኅን ነፍሰ ነዳያን ።
እምርዴ ወእምትዕግልት ያድኅና ለነፍሶሙ ወክቡር ስሙ በቅድሜሆሙ ።
ወየሐዩ ወይሁብዎ እምወርቀ ዐረብ ወዘልፈ ይጼልዩ በእንቲአሁ ወኵሎ አሚረ ይድሕርዎ ።
ወይከውን ምስማከ ለኵሉ ምድር ውስተ አርእስተ አድባር ወይነውኅ እምአርዘ ፍሬሁ ወይበቍል ውስተ ሀገር ከመ ሣዕረ ምድር ።
ወይከውን ቡሩከ ስሙ ለዓለም እምቅድመ ፀሐይ ሀሎ ስሙ ወይትባረኩ ቦቱ ኵሎሙ አሕዛበ ምድር ወያስተበፅእዎ ኵሎሙ ሕዝብ ።
ይትባረክ እግዚአብሔር አምላከ እስራኤል ዘገብረ መንክረ ባሕቲቱ ።
ወይትባረክ ስመ ስብሓቲሁ ልዓለም ወለዓለመ ዓለም ወይምላእ ስብሐቲሁ ኵሎ ምድር ለይኩን ለይኩን ።
አምላከ አማልክት እግዚአብሔር ነበበ ወጸውዓ ለምድር እምሥራቀ ፀሓይ እስከነ ዐረብ ።
ወእምጽዮን ሥነ ስብሐቲሁ እግዚአብሔርሰ ገሀደ ይመጽእ ።
ወአምላክነሂ ኢያረምም እሳት ይነድድ ቅድሜሁ ወዐውድዶሂ ዐውሎ ብዙኅ ።
ይጼውዓ ለሰማይ በላዕሉ ወለምድርኒ ከመ ይኰንን ሕዝቦ ።
አስተጋብኡ ሎቱ ጻድቃኑ እለ ይገብሩ መሥዋዕተ ዘበሕጉ ።
ይነግራ ሰማያት ጽድቀ ዚአሁ እስመ እግዚአብሔር መኰንን ውእቱ ።
ስምዐኒ ሕዝብየ ወእንግርከ እስራኤል ወአሰምዕ ለከ አምላክከሰ አምላክ አነ ውእቱ ።
አኮ በእንተ መሥዋዕትከ ዘእዛለፈከ ወቍርባንከኒ ቅድሜየ ውእቱ በኵሉ ጊዜ ።
ኢይነሥእ አልህምተ እምቤትከ ወኢሐራጊት እመርዔትከ ።
እስመ ዚአየ ውእቱ ኵሉ አራዊት ዘገዳም እንስሳ ገዳምኒ ወአልህምት ።
ወአአምር ኵሎ አዕዋፈ ሰማይ ወሥነ ገዳምኒ ኀቤየ ሀሎ ።
እመኒ ርኀብኩ ኢይስእለከ እስመ ዚአየ ውእቱ ኵሉ ዓለም በምልኡ ።
ኢይበልዕ ሥጋ ላህም ወኢይሰቲ ደመ ጠሊ ።
ሡዕ ለእግዚአብሔር መሥዋዕተ ስብሐት ወሀቦ ለልዑል ጸሎተከ ።
ትጼውዐኒ በዕለተ መንዳቤከ አድኅነከ ወታአኵተኒ ።
ወለኃጥእሰ ይቤሎ እግዚአብሔር ለምንት ለከ ትነግር ሕግየ ወትነሥእ በአፉከ ሥርዕትየ ።
ወአንተሰ ጸላእከ ተግሣጽየ ወአግባእከ ድኅሬከ ቃልየ ።
እመኒ ርኢከ ሰራቄ ትረውጽ ምስሌሁ ወረሰይከ መክፈልተከ ምስለ ዘማውያን ።
አፉከ አብዝኃ ለእኪት ወልሳንከ ፀፈራ ለሕብል ።
ትነብር ወተሐምዮ ለእኁከ ወአንበርከ ዕቅፍተ ለወልደ እምከ ።
ዝንተ ገቢረክ አርመምኩ ለከ አደመተከኒ ኀጢአት ሐዘብከኑ እኩን ከማከ እዛለፍከኑ ወእቁም ቅድመ ገጽከ ።
ለብዉ ዘንተ ኵልክሙ እለ ትረስዕዎ ለእግዚአብሔር ወእመአኮሰ ይመስጥ ወአልቦ ዘያድኅን ።
መሥዋዕት ክብርት ትሴብሐኒ ህየ ፍኖት እንተ ባቲ አርአየ እግዚአብሔር አድኅኖቶ ።
ሰብሕዎ ለእግዚአብሔር በቅዱሳኑ ሰብሕዎ በጽንዐ ኀይሉ ።
ሰብሕዎ በክሂሎቱ ሰብሕዎ በከመ ብዝኀ ዕበዩ ።
ሰብሕዎ በቃለ ቀርን ሰብሕዎ በመዝሙር ወበመሰንቆ ።
ሰብሕዎ በከበሮ ወበትፍሥሕት ሰብሕዎ በአውታር ወበዕንዚራ ።
ሰብሕዎ በጸናጽል ዘሠናይ ቃሉ ሰብሕዎ በጸናጽል ወበይባቤ ።
ኵሉ ነፍስ ይሴብሖ ለእግዚአብሔር ።
ኀቤከ አንቃዕዶነ አዕይንቲነ ዘትነብር ውስተ ሰማይ ናሁ ከመ አዕይንተ አግብርት ውስተ እደ አጋእስቲሆሙ ።
ወከመ ዐይነ አመት ውስተ እደ እግዝእታ ከማሁ አዕይንቲነ ኀበ እግዚአብሔር አምላክነ እስከ አመ ይሣሀለነ ።
ተሣሀለነ እግዚኦ ተሣሀለነ እስመ ፈድፋደ ጸገብነ ጽእለተ ።
ወፈድፋደ ጸግበት ነፍስነ ጽእለተ ብዑላን ወኀሳረ ዕቡያን ።
ሰብሕዎ ለእግዚአብሔር ስብሐተ ሐዲሰ ስብሐቲሁ በማኅበረ ጻድቃኑ ።
ይትፌሣሕ እስራኤል በፈጣሪሁ ወደቂቀ ጽዮን ይትሐሠዩ በንጉሦሙ ።
ወይሴብሑ ለስሙ በትፍሥሕት በከብሮ ወበመዝሙር ይዜምሩ ሎቱ ።
እስመ ሠምረ እግዚአብሔር በሕዝብ ወያሌዕሎሙ ለየዋሃን በአድኅኖቱ ።
ይትሜክሑ ጻድቃን በክብሩ ወይትሐሠዩ በዲበ ምስካቢሆሙ ።
ወያሌዕልዎ ለእግዚአብሔር በጐራዒቶሙ ሰይፍ ዘክልኤ አፉሁ ውስተ እደዊሆሙ ።
ከመ ይግበር በቀለ ውስተ አሕዛብ ወከመ ይዛለፎሙ ለአሕዛብ ።
ከመ ይእሥሮሙ ለነገሥቶሙ በመዋቅሕት ወለክቡራኒሆሙኒ በእደ ሰናስለ ኀጺን ።
ከመ ይግብር ኵነኔ ዘጽሑፍ ላዕሌሆሙ ክብር ይእቲ ዛቲ ለኵሉ ጻድቃኑ ።
አፍቀርኩ እስመ ሰምዐኒ እግዚአብሔር ቃለ ስእለትየ ።
ወአፅምአ እዝኖ ኀቤየ ወጸዋዕክዎ በመዋዕልየ ።
አኀዘኒ ጻዕረ ሞት ወረከበኒ ሕማመ ሲኦል ሕማም ወምንዳቤ ረከበኒ ።
ወጸዋዕኩ ስመ እግዚአብሔር እግዚኦ ባልሓ ለነፍስየ ።
መሓሪ እግዚአብሔር ወጻድቅ ወአምላክነሂ መስተሣህል ።
የዐቅብ ሕፃናተ እግዚአብሔር ተመንደብኩሂ ወአድኀነኒ ።
ግብኢ ነፍስየ ውስተ ዕረፍትኪ እስመ እግዚአብሔር ረዳኢኪ ።
እስመ አድኀና ለነፍስየ እሞት ወለአዕይንትየኒ እምአንብዕ ወለእገርየኒ እምዳኅፅ ።
ከመ አሥምሮ ለእግዚአብሔር በብሔረ ሕያዋን ።
ሶበ አኮ እግዚአብሔር ምስሌነ ይብል እስራኤል ።
ሶበ አኮ እግዚአብሔር ምስሌነ እንተ ጊዜ ተንሥአ ሰብእ ላዕሌነ ።
አሕዛብ ሕያዋኒነ እምውኅጡነ በከመ አንሥኡ ቍጥዓ መዐቶሙ ላዕሌነ ።
አሕዛብ በማይ እምአስጠሙነ እምውሒዝ አምሰጠት ነፍስነ ።
አምሰየት ነፍስነ እማየ ሀከክ ይትባረክ እግዚአብሔር አምላክነ ።
ዘኢያግብአነ ውስተ መሥገርተ ማዕገቶሙ ።
ነፍስነሰ አምሰጠት ከመ ዖፍ እመሥገርት ነዓዊት መሥገርትሰ ተቀጥቀጠት ወንሕነሰ ድኅነ ።
ረድኤትነ በስመ እግዚአብሔር ዘገብረ ሰማየ ወምድረ ።
አፈቅረከ እግዚኦ በኀይልየ ።
እግዚአብሔር ኀይልየ ወጸወንየ ወመድኀኒየ አምላኪየ ወረዳኢየ ወእትዌከል ቦቱ ምእመንየ ወቀርነ ሕይወትየ ወምስካይየ ።
እንተ ሶበ ጸዋዕክዎ ለእግዚአብሔር እድኅን እምፀርየ ።
አኀዘኒ ጻዕረ ሞት ወውሒዘ ዐመፃ ሆከኒ ።
ወዐገተኒ ጻዕረ ሲኦል ወበጽሐኒ መሣግረ ሞት ።
ወሶበ ተመንድብኩ ጸዋዕክዎ ለእግዚአብሔር ወጸራኅኩ ኀበ አምላኪየ ወሰምዐኒ በጽርሐ መቅደሱ ቃልየ ወጽራኅየኒ ቦአ ቅድሜሁ ውስተ እዝኒሁ ።
ርዕደት ወአድለቅለቀት ምድር ወአንቀልቀሉ መሰረታተ አድባር ወተሀውኩ እስመ ተምዖሙ ለእግዚአብሔር ።
ዐርገ ጢስ እመዐቱ ወነደ እሳት እምቅድመ ገጹ ኀተወ አፍሓም እምኔሁ ።
አጽነነ ሰማያት ወወረደ ወቆባር ታሕተ እገሪሁ ።
ተጽእነ ላዕለ ኪሩቤል ወሠረረ ወሠረረ በክንፈ ነፋስ ።
ወረሰየ ጽልመት ምስዋር ወዐውዶሂ ጽላሎቱ ወጸልሙ ማያት በውስተ ደመናት ።
ወእምብርሃነ ገጹ ኀለፋ ደመናት ቅድሜሁ በረድ ወአፍሓመ እሳት ።
ወአንጐድጐደ እግዚአብሔር በሰማያት ወልዑል ወሀበ ቃሉ ።
ፈነወ አሕፃሁ ወዘረዎሙ አብዝኀ መባርቅቲሁ ወሆኮሙ ወአስተርአየ አንቅዕተ ማያት ወተከሥተ መሰረታተ ዓለም ።
እምተግሣጽከ እግዚኦ ወእምእስትንፋሰ መንፈሰ መዐትከ ።
ፈነወ እምአርያም ወነሥአኒ ወተመጠወኒ እማይ ብዙኅ ።
ወአድኀነኒ እምፀርየ ጽኑዓን ወእምጸላእትየ እስመ ይኄይሉኒ ።
ወበጽሑኒ በዕለተ መንዳቤየ ወኮነኒ እግዚአብሔር ምስካይየ ።
ወአውፅአኒ ውስተ መርሕብ ወአድኀነኒ እስመ ይፈቅደኒ ።
የዐስየኒ እግዚአብሔር በከመ ጽድቅየ ወይፈድየኒ በከመ ንጹሐ እደውየ ።
እስመ ዐቀብኩ ፍናዊሁ ለእግዚአብሔር ወኢአበስኩ ለአምላኪየ ።
እስመ ኵሉ ኵነኔሁ ቅድሜየ ውእቱ ወጽድቁኒ ኢርሕቀ እምኔየ ።
ወእከውን ንጹሐ ምስሌሁ ወእትዐቀብ እምኃጢአትየ ።
የዐስየኒ እግዚአብሔር በከመ ጽድቅየ ወይፈድየኒ በከመ ንጹሐ እደውየ በቅድመ አዕይንቲሁ ።
ምስለ ጻድቅ ትጸድቅ ወምስለ ብእሲ ንጹሕ ንጹሐ ትከውን ።
ወምስለ ኅሩይ ኅሩየ ትከውን ወምስለ ጠዋይ ትጠዊ ።
እስመ አንተ እግዚኦ ታድኅኖ ለሕዝብ ትሑት ወታኀስሮሙ ለአዕይንተ ዕቡያን ።
እስመ አንተ ታብርህ ማኅቶትየ እግዚኦ አምላኪየ ያበርህ ጽልመትየ ።
እስመ ብከ እድኅን እመንሱት ወበአምላኪየ እትዐደዋ ለአረፍት ።
ለአምላኪየሰ ንጹሕ ፍኖቱ ቃል እግዚአብሔር ርሱን ወምእመኖሙ ውእቱ ለኵሎሙ እለ ይትዌከሉ ቦቱ ።
መኑ ውእቱ አምላክ ዘእንበለ እግዚአብሔር ወመኑ እግዚአብሔር ዘእንበለ አምላክነ ።
እግዚአብሔር ዘያቀንተኒ ኀይለ ወረሰያ ንጹሐ ለፍኖተየ ።
ዘያረትዖን ከመ ኀየል ለእገርየ ወያቀውመኒ ውስተ መልዕልት ።
ዘይሜህሮን ፀብአ ለእደውየ ወረሰየ ቀስተ ብርት ለመዝራዕትየ ።
ወወሀበኒ ምእመነ ለመድኀኒትየ ወየማንከ ተወክፈኒ ወትምህርትከ ያጸንዐኒ ለዝሉፉ ወተግሣጽከ ውእቱ ዘይሜህረኒ ።
ወአርሐብከ መካይድየ በመትሕቴየ ወኢደክማ ሰኩናየ ።
እዴግኖሙ ለፀርየ ወእኅዞሙ ወኢይትመየጥ እስከ አጠፍኦሙ ።
አመነድቦሙ ወኢይድክሉ ቀዊመ ወይወድቁ ታሕተ እገርየ ።
ወታቀንተኒ ኀይለ በፀብእ አዕቀጽኮሙ ለኵሎሙ እለ ቆሙ ላዕሌየ በመትሕቴየ ።
ወመጠውከኒ ዘባኖሙ ለፀርየ ወሠረውኮሙ ለጸላእትየ ።
ዐውየዉ ወኀጥኡ ዘይረድኦሙ ኀበ እግዚአብሔር ወኢሰምዖሙ ።
አኀርጾሙ ከመ ጸበል ዘቅድመ ገጸ ነፋስ ወእኪይዶሙ ከመ ጽንጕነ መርሕብ ።
አድኅነኒ እምነቢበ አሕዛብ ወትሠይመኒ ውስተ ርእሰ ሕዝብ ሕዝብ ዘኢያአምር ተቀንየ ሊተ ።
ውስተ ምስማዐ እዝን ተሠጥዉኒ ውሉደ ነኪር ሐሰዉኒ ።
ውሉደ ነኪር በልዩ ወሐንከሱ በፍኖቶሙ ።
ሕያው እግዚአብሔር ወቡሩክ አምላኪየ ወተለዐለ አምላከ መድኀኒትየ አምላኪየ ያገብእ በቀልየ ።
ወአግረረ ሊተ አሕዛበ በመትሕቴየ ።
ዘይባልሐኒ እምጸላእትየ ምንስዋን ወዘያሌዕለኒ እምእለ ቆሙ ላዕሌየ እምብእሲ ገፋዒ ባልሐኒ ።
በእንተዝ እገኒ ለከ በውስተ አሕዛብ እግዚኦ ወእዜምር ለስምከ ።
ዘያዐብያ ለመድኀኒተ ንጉሥ ወይገብር ምሕረቶ ለመሲሑ ለዳዊት ወለዘርዑ እስከ ለዓለም ።
እገኒ ለከ እግዚኦ እገኒ ለከ ወእጼውዕ ስመከ ።
ወእነግር ኵሎ ስብሐቲከ ሶበ ረከብኩ ጊዜሁ ወአንሰ ጽድቀ እኴንን ።
ተመስወት ምድር ወኵሎሙ እለ ይነብሩ ውስቴታ ወአነ አጽናዕኩ አዕማዲሃ ።
ወእቤሎሙ ላኃጥአን ኢየአብሱ ወእለሂ ይኤብሱ ኢያንሥኡ ቀርኖሙ ።
ወኢያንሥኡ ቀርኖሙ ውስተ አርያም ወኢይንብቡ ዐመፃ ላዕለ እግዚአብሔር ።
እስመ ኢእምጽባሕ ወኢእምዐረብ ወኢእምአድባረ ገዳም እስመ እግዚአብሔር መኰንን ውእቱ ።
ዘንተ ያኀስር ወዘንተ ያከብር እስመ ጽዋዕ ውስተ እደ እግዚአብሔር ወይን ዘኢኮነ ቱሱሐ ዘምሉእ ቅድሐቱ ።
ወሶጦ እምዝንቱ ውስተ ዝንቱ ወባሕቱ ጣሕሉኒ ኢይትከዐው ወይሰትይዎ ኵሎሙ ኃጥአነ ምድር ።
ወአንሰ እትፌሣሕ ለዓለም ወእዜምር ለአምላከ ያዕቆብ ።
ወእሰብር አቅርንተ ኃጥአን ወይትሌዐል አቅርንተ ጻድቃን ።
እግዚአብሔር እግዚእ መስተበቅል እግዚአብሔር መስተበቅል ገሀደ ።
ተለዐለ ዘይኴንና ለምድር ፍድዮሙ ፍዳሆሙ ለዕቡያን ።
እስከ ማእዜኑ ኃጥአን እግዚኦ እስከ ማእዜኑ ይዜሀሩ ኃጥአን ።
ይትዋሥኡ ወይነቡ ዐመፃ ወይነቡ ኵሎሙ ገበርተ ዐመፃ ።
ወአኅሰሩ ሕዝበከ እግዚኦ ወሣቀዩ ርስተከ ።
ወቀተሉ እቤረ ወእጓለ ማውታ ወቀተሉ ፈላሴ ።
ወይቤሉ ኢይሬኢ እግዚአብሔር ወኢያአምር አምላከ ያዕቆብ ።
ለብዉ አብዳነ ሕዝብ አብዳንኬ ማእዜኑ ይጠቡ ።
ወተከላሁ ለእዝን ኢይሰምዕኑ ወዘፈጠራሁ ለዐይን ኢይሬኢኑ ።
ዘይጌሥጾሙ ለአሕዛብ ኢይዛለፍኑ ዘይሜህሮሙ ለሰብእ ጥበበ ።
እግዚአብሔር ያአምር ሕሊናሆሙ ለጠቢባን ከመ ከንቱ ውእቱ ።
ብፁዕ ብእሲ ዘአንተ ገሠጽኮ እግዚኦ ወዘመሀርኮ ሕገከ ።
ከመ ይትገሐስ እምዋዕል እኩያት እስከ ይትከረይ ግብ ለኃጥአን ።
እስመ ኢይገድፎሙ እግዚአብሔር ለሕዝቡ ወኢየኀድጎሙ ለርስቱ ።
እስከ ይገብእ ፍትሕ ለዘ ይጸድቅ ወኵሎሙ ርቱዓነ ልብ እለ ኪያሃ ቦሙ ።
መኑ ይትናሥአኒ በእንተ እኩያን ወመኑ ይትቃወመኒ በእንተ ገበርተ ዐመፃ ።
ሶበ አኮ እግዚአብሔር ዘረድአኒ ሕቀ ከመ ዘእምኀደረት ነፍስየ ውስተ ሲኦል ።
ወሶበ እቤ ድኅፃ እገርየ ምሕረትከ እግዚኦ ረድአኒ ።
እግዚኦ በከመ ብዙኀ ሕማማ ለልብየ ናዝዞትከ አስተፈሥሓ ለነፍስየ ።
ወኢይትቃወመከ መንበረ ዐመፃ ዘይፈጥር ጻማ ዲበ ትእዛዝ ።
ወይንዕውዋ ለነፍሰ ጻድቅ ወይኴንኑ ደመ ንጹሕ ።
ወኮነኒ እግዚአብሔር ጸወንየ አምላኪየ ወረድኤተ ተስፋየ ።
ወይፈድዮሙ እግዚአብሔር በከመ እከዮሙ ወያጠፍኦሙ እግዚአብሔር አምላክነ ።
እግዚኦ ገደፍከነ ወነሠትከነ ቀሠፍከነሂ ወተሣሀልከነ ።
አድለቅለቃ ለምድር ወሆካ ወፈወስከ ቍስላ እስመ ምንቀልቀለት ።
ወአርአይኮሙ ዕፁባተ ለሕዝብከ ወአስተይከነ ወይነ መደንግፀ ።
ወወሀብኮሙ ትእምርተ ለእለ ይፈርሁከ ከመ ያምስጡ እምገጸ ቀስት ።
ወይድኀኑ ፍቁራኒከ አድኅን በየማንከ ወስምዐኒ ።
እግዚአብሔር ነበበ በመቅደሱ እትፌሣሕ ወእትካፈል ምህርካ ወእሳፈር አዕጻደተ ቈላት ።
ዚአየ ውእቱ ገላዐድ ወዚአየ ምናሴ ወኤፍሬም ምስማከ ርእስየ ወይሁዳ ንጉሥየ ።
ወሞአብ ካህን ተስፋየ ዲበ አደምያስ እሰፍሕ መካይድየ ሊተ ይገንዩ ኢሎፍሊ ።
አኮኑ አንተ እግዚኦ ዘገደፍከነ ወኢትወፅእ አምላክነ ምስለ ኀይልን ።
ሀበነ ረድኤተ በምንዳቤነ ወከንቱ ተአምኖ በሰብእ ።
በእግዚአብሔር ንገብር ኀይለ ወውእቱ ያኀስሮሙ ለእለ ይሣቅዩነ ።
ኀቤከ እግዚኦ ጸራኅኩ አምላኪየ ወኢተጸመመኒ ወእመሰ ተጸመመከኒ እከውን ከመ እለ የወርዱ ውስተ ግብ ።
ስምዐኒ እግዚኦ ቃለ ስእለትየ ዘጸራኅኩ ኀቤከ ሶበ አንሥእ እደውየ በጽርሐ መቅደስከ ።
ኢትስሐባ ምስለ ኃጥአን ለነፍስየ ወኢትግድፈኒ ምስለ ገበርተ ዐመፃ እለ ይትናገሩ ሰላመ ምስለ ቢጾሙ ወእኩይ ውስተ ልቦሙ ።
ሀቦሙ በከመ ምግባሮሙ ወበከመ እከየ ሕሊናሆሙ ፍድዮሙ በከመ ግብረ እደዊሆሙ ፍድዮሙ ፍዳሆሙ ላዕለ ርእሶሙ ።
እስመ ኢሐለዩ ውስተ ግብረ እግዚአብሔር ወኢውስተ ግብረ እደዊሁ ንሥቶሙ ወኢትሕንጾሙ ።
ይትባረክ እግዚአብሔር እስመ ሰምዐኒ ቃለ ስእለትየ ።
እግዚአብሔር ረዳእየ ወምእመንየ ቦቱ ተወከለ ልብየ ወይረድአኒ ።
ወሠረጸ ሥጋየ ወእምፈቃድየ አአምኖ እግዚአብሔር ኀይሎሙ ውእቱ ለሕዝቡ ወምእመነ መድኀኒተ መሲሑ ውእቱ ።
አድኅን ሕዝበከ ወባርክ ርስተከ ረዐዮሙ ወአልዕሎሙ እስከ ለዓለም ።
እግዚኦ በመዐትከ ኢትቅሥፈኒ ወበመቅሠፍትከ ኢትገሥጸኒ ።
ትሣሀለኒ እግዚኦ እስመ ድውይ አነ ወፈውሰኒ እስመ ተሀውከ አዕጽምትየ ።
ወነፍስየኒ ተሀውከት ፈድፋደ ወአንተኒ እግዚኦ እስከ ማእዜኑ ።
ተመየጥ እግዚኦ ወባልሓ ለነፍስየ ወአድኅነኒ በእንተ ምሕረትከ ።
እስመ አልቦ በውስተ ሞት ዘይዘከረከ ወበሲኦልኒ መኑ የአምነከ ።
ሰራሕኩ በምንዳቤየ ወአኀፅብ ኵሎ ሌሊተ ዐራትየ ወበአንብዕየ አርሐስኩ ምስካብየ ።
ወተሀውከት እመዐት ዐይንየ ወበለይኩ በኀበ ኵሎሙ ጸላእትየ ።
ረሐቁ እምኔየ ኵልክሙ ገበርተ ዐመፃ እስመ ሰምዐኒ እግዚአብሔር ቃለ ብካይየ ።
ወሰምዐኒ እግዚአብሔር ስእለትየ ወተወክፈ እግዚአብሔር ጸሎትየ ።
ለይትኀፈሩ ወይኅሰሩ ኵሎሙ ጸላእትየ ለይገብኡ ድኅሬሆሙ ወይትኀፈሩ ፈድፋደ ወፍጡነ ።
ተፈሣሕኩ እስመ ይቤሉኒ ቤተ እግዚአብሔር ነሐውር ።
ወቆማ እገሪነ ውስተ አዕጻዲኪ ኢየሩሳሌም ።
ኢየሩሳሌምሰ ሕንጽት ከመ ሀገር እለ ከማሃ ኅቡረ ምስሌሁ ።
እስመ ህየ ዐርጉ አሕዛብ ሕዝበ እግዚአብሔር ስምዐ እሰአኤል ከመ ይግነዩ ለስምከ እግዚኦ ።
እስመ ህየ አንበሩ መናብርቲሆሙ ለኰንኖ መናብረተ ቤተ ዳዊት ።
ተዘያነዉ ደኅናሃ ለኢየሩሳሌም ወፍሥሓሆሙ ለእለ ያፍቅሩ ስመከ ።
ይኩን ሰላመ በኀይልከ ወትፍሥሕት ውስተ ማኅፈደ ክበዲከ ።
በእንተ አኀውየ ወቢጽየ ይትናገሩ ሰላመ በእንቲአኪ ።
ወበእንተ ቤተ እግዚአብሔር አምላኪየ ኀሠሥኩ ሠናይተኪ ።
አሌዕለከ ንጉሥየ ወአምላኪየ ወእባርክ ለስምከ ለዓለም ወለዓለመ ዓለም ።
ኵሎ አሚረ እባርከከ ወእሴብሕ ለስምከ ለዓለም ወለዓለመ ዓለም ።
ዐቢይ እግዚአብሔር ወብዙኅ አኰቴቱ ወአልቦ ጽንፈ ዕበየ ዚአሁ ።
ትውልደ ትውልድ ይንእዱ ምግባሪከ ወይዜንዉ ኀይለከ ።
ወይነግሩ ዕበየ ክብረ ስብሐተ ቅዱሳቲከ ወያየድዑ መንክረከ ።
ወይብሉ ግሩም ኀይልከ ወይነግሩ ኀይለ ግርማከ ወያየድዑ ጽንዐከ ።
ወይጐሥዑ ተዝካረ ብዝኀ ምሕረትከ ወይትሐሠዩ በጽድቅከ ።
መሓሪ ወመስተሣህል እግዚአብሔር ርሑቀ መዐት ወብዙኀ ምሕረት ወጻድቅ ።
ኄር እግዚአብሔር ለእለ ይትዔገስዎ ወሣህሉ ላዕለ ኵሉ ተግባሩ ።
ይገንዩ ለከ እግዚኦ ኵሉ ተግባርከ ወይባርኩከ ጻድቃኒከ ።
ስብሐት ይብሉ ለመንግሥትከ ወይነግሩ ኀይለከ ።
ከመ ይንግርዎሙ ለእጓለ እመሕያው ኀይለከ ወዕበየ ክብረ ስብሐተ መንግሥትከ ።
መንግሥትከሰ መንግሥት ዘለኵሉ ዓለም ወምኵናኒከኒ ለትውልደ ትውልድ ።
ምእመን እግዚአብሔር በኵሉ ቃሉ ወጽድቅ በኵሉ ምግባሩ ያሰውቆሙ እግዚአብሔር ለእለ ተንተኑ ወያነሥኦሙ እግዚአብሔር ለእለ ወድቁ ።
ዐይነ ኵሉ ነፍስ ይሴፎ ኪያከ ወአንተ ትሁቦመ ሲሳዮሙ በጊዜሁ ።
ትሰፍሕ የማነከ ወታጸግብ ለኵሉ እንስሳ ዘበሥርዐትከ ።
ጻድቅ እግዚአብሔር በኵሉ ፍናዊሁ ወኄር በኵሉ ምግባሩ ።
ቅሩብ እግዚአብሔር ለኵሎሙ እለ ይጼውዕዎ ለኵሎሙ እለ ይጼውዕዎ በጽድቅ ።
ይገብር ፈቃዶሙ ለእለ ይፈርህዎ ወይሰምዖሙ ጸሎቶሙ ወያድኅኖሙ ።
የዐቅቦሙ እግዚአብሔር ለኵሎሙ እለ ይፈርህዎ ወይሤርዎሙ ለኵሎሙ ኃጥአን ።
ስብሐተ እግዚአብሔር ይነግር አፉየ ወኵሉ ዘሥጋ ይባርክ ለስሙ ቅዱስ ለዓለም ወለዓለመ ዓለም ።
እገኒ ለከ እግዚኦ በኵሉ ልብየ ወእነግር ኵሎ ስብሓቲከ ።
እትፌሣሕ ወእትሐሠይ ብከ ወእዜምር ለስምከ ልዑል ።
ሶበ ገብኡ ጸላእትየ ድኅሬሆሙ ይድወዩ ወይትሐጐሉ እምቅድመ ገጽከ ።
እስመ ገበርከ ሊተ ፍትሕየ ወበቀልየ ወነበርከ ዲበ መንበርከ መኰንነ ጽድቅ ።
ገሠጽኮሙ ለአሕዛብ ወተሐጕሉ ረሲዓን ወደምሰስከ ስሞሙ ለዓለመ ዓለም ።
ፀርሰ ተገምሩ በኲናት ለዝሉፍ ወአህጒሪሆሙኒ ነሠትከ ወትስዕር ዝክሮሙ ኅቡረ ።
እግዚአብሔርስ ይነብር ለዓለም ወአስትዳለወ መንበሮ ለኰንኖ ።
ወውእቱ ይኴንና ለዓለም በጽድቅ ወይኴንኖሙ ለአሕዛብ በርትዕ ።
ወኮኖሙ እግዚአብሔር ምስካዮሙ ለነዳያን ወረዳኢሆሙ ውእቱ በጊዜ ምንዳቤሆሙ ።
ወይትዌከሉ ብከ ኵሎሙ እለ ያፈቅሩ ስመከ እስመ ኢተኀድጎሙ ለእለ የኀሡከ እግዚኦ ።
ዘምሩ ለእግዚአብሔር ዘየኀድር ውስተ ጽዮን ወንግርዎሙ ለአሕዛብ ምግባሮ ።
እስመ ተዘክረ ዘይትኃሠሥ ደሞሙ ወኢረስዐ ዐውያቶሙ ለነዳያን ።
ተሣሀለኒ እግዚኦ ወርኢ ዘከመ ያሐሙኒ ጸላእትየ ።
ዘያሌዕለኒ እምአናቅጸ ሞት ከመ እንግር ኵሎ ስብሓቲከ በአናቅጺሃ ለወለተ ጽዮን ወንትፌሣሕ በአድኅኖትከ ።
ጠግዑ አሕዛብ በጌጋዮሙ ዘገብሩ ወበይእቲ መሥገርት እንተ ኀብኡ ተሠግረ እግሮሙ ።
ያአምር እግዚአብሔር ገቢረ ፍትሕ ወበግብረ እደዊሁ ተሠግረ ኃጥእ ።
ይግብኡ ኃጥአን ውስተ ሲኦል ወኵሎሙ አሕዛብ እለ ይረስዕዎ ለእግዚአብሔር ።
እስመ አኮ ለዝሉፉ ዘይትረሳዕ ነዳይ ወኢያሕጕሉ ትዕግሥቶሙ ነዳያን ለዓለም ።
ተንሥእ እግዚኦ ወኢይጽናዕ እጓለ እምሕያው ወይትኴነኑ አሕዛብ በቅድሜከ ።
ሢም እግዚኦ መምህረ ሕግ ላዕሌሆሙ ወያእምሩ አሕዛብ ከመ እጓለ እመሕያው እሙንቱ ።
ለምንት እግዚኦ ቆምከ እምርሑቅ ወትትዔወር በጊዜ ምንዳቤ ።
በትዕቢቱ ለኃጥእ ይውዒ ነዳይ ወይሠገሩ በውዴቶሙ እንተ ሐለዩ ።
እስመ ይትዌደስ ኃጥእ በፍትወተ ነፍሱ ወዐማፂኒ ይትባረክ ።
ወሐኮ ኃጥእ ለእግዚአብሔር ወኢተኃሥሦ በከመ ብዝኀ መዐቱ ወአልቦ እግዚአብሔር በቅድሜሁ ።
ወርኩስ ኵሉ ፍናዊሁ ወንሡት ኵነኔከ በቅድሜሁ ወይቀንዮሙ ለኵሎሙ ጸላእቱ ።
ወይብል በልቡ ኢይትሀወክ ለትውልደ ትውልድ ኢይረክበኒ እኩይ ።
ምሉእ አፉሁ መርገመ ወጽልሑተ ወታሕተ ልሳኑ ጻማ ወሕማም ።
ወይጸንሕ ወይንዑ ምስለ ብዑላን ከመ ይቅትሎ ለንጹሕ በጽሚት ወአዕይንቲሁኒ ኀበ ነዳይ ያስትሐይጻ ።
ይጸንሕ ወይትኀባእ ከመ አንበሳ ውስተ ግብ ወይጸንሕ ከመ ይምስጦ ለነዳይ ወይመስጦ ለነዳይ ወይስሕቦ ወያኀስሮ በመሥገርቱ ።
ይትቀጻዕ ወይወድቅ ሶበ ቀነዮ ለነዳይ ።
ወይብል በልቡ ይረስዐኒ እግዚአብሔር ወሜጠ ገጾ ከመ ኢይርአይ ለግሙራ ።
ተንሥእ እግዚኦ አምላክየ ወትትሌዐል እዴከ ወኢትርስዖሙ ለነዳያን ።
በእንተ ምንት አምዕዖ ኃጥእ ለእግዚአብሔር እስመ ይብል በልቡ ኢይትኃሠሠኒ ።
ትሬኢኑ ከመ ለሊከ ትኔጽር ጻማ ወመዐተ ወከመ ትመጥዎ ውስተ እዴከ ላዕሌከኑ እንከ ተገድፈ ነዳይ ወአንተኑ ረዳኢሁ ለእጓለ ማውታ ።
ቀጥቅጥ መዝራዕቶ ለኃጥእ ወለእኩይ ወትትኀሠሥ ኀጢአቱ በእንቲአሁ ወኢትትረከብ ።
ይነግሥ እግዚአብሔር ለዓለም ወለዓለመ ዓለም ወይትሐጕሉ አሕዛብ እምድር ።
ፍትወቶሙ ለነዳያን ሰምዐ እግዚአብሔር ወሕሊና ልቦሙኒ አፅምአት እዝኑ ።
ፍትሑ ለነዳይ ወለእጓለ ማውታ ከመ ኢይድግሙ እንከ እጓለ እምሕያው አዕብዮ አፉሆሙ በዲበ ምድር ።
ኀቤከ እግዚኦ ጸራኅኩ ሶበ ተመንደብኩ ወሰማዕከኒ ።
እግዚኦ አድኅና ለነፍስየ እምከናፍረ ዐመፃ ወእምልሳነ ጽልሑት ።
ምንተ ይሁብከ ወምንተ ይዌስኩከ በእንተ ከናፍረ ጕሕሉት ።
አሕጻሁ ለኀያል ስሑል ከመ አፍሓመ ሐቅል ።
ሴልየ ዘርሕቀ ማኅደርየ ወኀደርኩ ውስተ አዕጻዳተ እለ ቄዳር ።
ብዙኀ ተዐገሠት ነፍስየ ምስለ እለ ይጸልኡ ሰላመ ።
እንዘ ሰላማዊ አነ ወሶበ እትነገሮሙ ይፀብኡኒ በከንቱ ።
እግዚአብሔር ይሬዕየኒ ወአልቦ ዘየኀጥአኒ ።
ውስተ ብሔር ሥዑር ህየ ያኀድረኒ ወኀበ ማየ ዕረፍት ሐፀነኒ ።
ሜጣ ለነፍስየ ወመርሐኒ ፍኖተ ጽድቅ በእንተ ስመ ዚአሁ ።
እመኒ ሖርኩ ማእከለ ጽላሎተ ሞት ኢይፈርሆ ለእኩይ እስመ አንተ ምስሌየ በትርከ ወቀስታምከ እማንቱ ገሠጻኒ ወሠራዕከ ማእደ በቅድሜየ ።
በአንጻሪሆሙ ለእለ ይሣቅዩኒ ወአጽሐድከ በቅብእ ርእስየ ጽዋዕከኒ ጽኑዕ ያረዊ ።
ምሕረትከ ይትልወኒ በኵሉ መዋዕለ ሕይወትየ ከመ ታንብረኒ ቤቶ ለእግዚአብሔር ለነዋኅ መዋዕል ።
ፍታሕ ሊተ እግዚኦ ወተበቀል በቀልየ እምሕዝብ ውፁአን እምጽድቅ እምብእሲ ዐማፂ ወጽልሕው ባልሐኒ ።
እስመ አንተ አምላኪየ ወኀይልየ ለምንት ተኀድገኒ ወለምንት ትኩዝየ አንሶሱ ሶበ ያመነድቡኒ ፀርየ ።
ፈኑ ብርሃነከ ወጽድቀከ እማንቱ ይምርሓኒ ወይስዳኒ ደብረ መቅደስከ ወውስተ አብያቲከ እግዚኦ ።
ወእበውእ ኀበ ምሥዋዒሁ ለእግዚአብሔር ኀበ አምላኪየ ዘአስተፈሥሓ ለውርዙትየ እገኒ ለከ አምላኪየ በመሰንቆ ።
ለምንት ትቴክዚ ነፍስየ ወለምንት ተሀውክኒ እመኒ በእግዚአብሔር ከመ እገኒ ሎቱ ወድኀኔ ገጽየ አምላኪየ ።
የብቡ ለእግዚአብሔር በኵሉ ምድር ።
ወዘምሩ ለስሙ ሀቡ አኰቴተ ለስብሐቲሁ ።
በልዎ ለእግዚአብሔር ግሩም ግብርከ እንዘ ብዙኅ ኀይልከ ሐሰዉክ ጸላእቲከ ።
ኵላ ምድር ትሰግድ ወትገኒ ለከ ወትዜምር ለስምከ ልዑል ።
ንዑ ወትርአዩ ግብሮ ለእግዚአብሔር ግሩም ምክሩ እምእጓለ እመሕያው ።
ዘይሬስያ ለባሕር የብሰ ወበተከዚ የኀልፉ በእግር ወበህየ ንትፌሣሕ ኅቡረ ።
ዘይኴንን በኀይሉ ዘለዓለም ወአዕይንቲሁኒ ኀበ አሕዛብ ይኔጽራ እለ ታአምሩ ኢታዕብዩ ርእሰክሙ ።
ባርክዎ አሕዛብ ለአምላክነ ወአፅምኡ ቃለ ስብሐቲሁ ።
ዘአንበራ ለነፍስየ ውስተ ሕይወት ወኢይሁቦን ሁከተ ለእግርየ ።
እስመ አምከርከነ እግዚኦ ወፈተንከነ ከመ ይፈትንዎ ለብሩር ።
ወአባእከነ ውስተ መሥገርት ወአምጻእከ ሕማመ ቅድሜነ ።
ወአጽአንከ ስብአ ዲበ አርእስቲነ አኅለፍከነ ማእከለ እሳት ወማይ ወአውፃእከነ ውስተ ዕረፍት ።
እበውእ ቤተከ ምስለ መባእየ ወእሁብ ብፅአትየ ።
ዘነበብኩ በአፉየ ዘእቤ በከናፍርየ አመ ምንዳቤየ መሥዋዕተ ንጹሐ ዘአልቦ ነውረ ።
አበውእ ለከ ዕጣነ ምስለ ሕራጊት እሠውዕ ለከ አልህምተ ወአጣሌ ።
ንዑ ስምዑኒ ወእንግርክሙ ኵልክሙ እለ ትፈርህዎ ለእግዚአብሔር መጠነ ገብረ ላቲ ለነፍስየ ።
ዘጸራኅኩ ኀቤሁ በአፉየ ወከላሕኩ በልሳንየ ።
እስመ ዐመፃ ይሬኢ ውስተ ልብየ ኢይሰምዐኒ እግዚአብሔር ።
ወበእንተዝ ሰምዐኒ እግዚአብሔር ወአፅምአኒ ቃለ ስእለትየ ።
ይትባረክ እግዚአብሔር ዘኢከልአኒ ጸሎትየ ወኢያርሐቀ ሣህሎ እምኔየ ።
ኪየከ ተወከልኩ እግዚኦ ወኢይትኀፈር ለዓለም ወበጽድቅከ አንግፈኒ ወባልሐኒ ።
አፅምእ እዝነከ ኀቤየ ወፍጡነ አድኅነኒ ኩነኒ አምላኪየ ወመድኀንየ ወቤተ ጸወንየ ከመ ታድኅነኒ ።
እስመ ኀይልየ ወጸወንየ አንተ ወበእንተ ስምከ ምርሐኒ ወሴስየኒ ።
ወአውፅአኒ እምዛቲ መሥገርት እንተ ኀብኡ ሊተ እስመ አንተ ረዳእየ እግዚኦ ።
ውስተ እዴከ አምኀፅን ነፍስየ ቤዝወኒ እግዚአብሔር አምላከ ጽድቅ ።
ጸላእከ እግዚኦ ኵሎ ዘየዐቅብ ከንቶ ለዝሉፉ ወአንሰ በእግዚአብሔር እወከልኩ ።
እትፌሣሕ ወእትሐሠይ በአድኅኖትከ እስመ ርኢከኒ በሕማምየ ወአድኀንካ እምንዳቤሃ ለነፍስየ ።
ወኢዘጋሕከኒ ውስተ እደ ፀርየ ወአቀምኮን ውስተ መርሕብ ለእገርየ ።
ተሣሀለኒ እግዚኦ እስመ ሐመምኩ ወተሀውከት እመዐት ዐይንየ ነፍስየኒ ወከርሥየኒ ።
እስመ ኀልቀ በሕማም ሕይወትየ ወዐመትየኒ በገዐር ደክመ በተጽናስ ኀይልየ ወአንቀልቀለ ኵሉ አዕጽምትየ ።
ተጸአልኩ በኀበ ኵሎሙ ጸላእትየ ወፈድፋደሰ በኀበ ጎርየ ግሩም ኮንክዎሙ ለአዝማድየ ወእለኒ ይሬእዩኒ አፍአ ይጐዩ እምኔየ ።
ቀብጹኒ እምልብ ከመ ዘሞተ ወኮንኩ ከመ ንዋይ ዘተሐጕለ ።
እስመ ሰማዕኩ ድምፀ ብዙኃን እለ ዐገቱኒ ዐውድየ ሶበ ተጋብኡ ኅቡረ ላዕሌየ ወተማከሩ ይምስጥዋ ለነፍስየ ።
ወአንሰ ብከ ተወከልኩ እግዚኦ ወእቤለከ አምላኪየ አንተ ።
ውስተ እዴከ ርስትየ አድኅነኒ እንእደ ፀርየ ወእምእለ ሮዱኒ ።
አብርህ ገጸከ ላዕለ ገብርከ ወአድኅነኒ በእንተ ምሕረትከ ።
ወኢይትኀፈር እግዚኦ እስመ ጸዋዕኩከ ለይትኀፈሩ ጽልሕዋን ወይረዱ ውስተ ሲኦል ።
አሌሎን ለከናፍረ ጕሕሉት እለ ይነባ ዐመፃ ላዕለ ጻድቅ በትዕቢት ወበመንኖ ወበከመ ብዝኀ ምሕረትከ እግዚኦ ሰወርኮሙ ለእለ ይፈርሁከ ።
ወአድኀንኮሙ ለእለ ይትዌከሉ ብከ በቅድመ ደቂቀ እጓለ እምሕያው ።
ወተኀብኦሙ በጽላሎትከ እምሀከከ ሰብእ ወትከድኖሙ በመንጦላዕትከ እምባህለ ልሳን ።
ይትባረክ እግዚአብሔር ዘሰብሐ ምሕረቶ ላዕሌየ በብዝኀ ምንዳቤየ ።
አንሰ እቤ ተገደፍኩኒ እንጋ እምቅድመ አዕይንቲከ በእንተዝ ሰምዐኒ እግዚአብሔር ቃለ ስእለትየ ዘጸራኅኩ ኀቤሁ ።
አፍቅርዎ ለእግዚአብሔር ኵልክሙ ጻድቃኑ እስመ ጽድቀ የኀሥሥ እግዚአብሔር ወይትቤቀሎሙ ለእለ የኀሥሡ ትዕቢተ ፈድፋደ ።
ተዐገሡ ወአጽንዑ ልበክሙ ኵልክሙ እለ ተወከልክሙ በእግዚአብሔር ።
ፍታሕ ሊተ እግዚኦ እስመ አንሰ በየዋሃትየ አሐውር ወተወከልኩ በእግዚአብሔር ከመ ኢይድክም ።
ፍትነኒ እግዚኦ ወአመክረኒ ፍትን ልብየ ወኵልያትየ ።
ከመ ምሕረትከ ቅድመ አዕይንትየ ውእቱ ወተፈሣሕኩ በአድኅኖትከ ።
ወኢነበርኩ ውስተ ዐውደ ከንቱ ወኢቦእኩ ምስለ ዐማፂያን ።
ጸላእኩ ማኅበረ እኩያን ወኢይነብር ምስለ ጽልሕዋን ።
ወአሐጽብ በንጹሕ እደውየ ወአዐውድ ምሥዋዒከ እግዚኦ ።
ከመ እስማዕ ቃለ ስብሐቲከ ወከመ እንግር ኵሎ መንክረከ ።
እግዚኦ አፍቀርኩ ሥነ ቤትከ ወመካነ ማኅደረ ስብሐቲከ ።
ኢትግድፋ ምስለ ኃጥአን ለነፍስየ ወኢምስለ ዕድወ ደም ለሕይወትየ ።
እለ ዐመፃ ውስተ እደዊሆሙ ወምልእት ሕልያነ የማኖሙ ።
ወአንሰ በየዋሃትየ አሐውር አድኅነኒ እግዚኦ ወተሣሀለኒ ።
እስመ በርቱዕ ቆማ እገሪየ በማኅበር እባርከከ እግዚኦ ።
ጥቀ ኄር እግዚአብሔር ለእስራኤል ለርቱዓነ ልብ ።
ሊተሰ ሕቀ ክመ ዘእምተንተና እገርየ ወሕቀ ክመ ዘእምድኅፀ ሰኰናየ ።
እስመ ቀናእኩ ላዕለ ኃጥአን ሰላሞሙ ርእይየ ለዐማፅያን ።
እስመ አልቦሙ ሣኅተ ለሞቶሙ ወኢኀይለ ለመቅሠፍቶሙ ።
ወበጻማሂ ኢኮኑ ከመ ሰብእ ወኢተቀሥፉ ምስለ ሰብእ ።
ወበእንተዝ አኀዞሙ ትዕቢት ወተዐጸፍዋ ለኀጢአቶሙ ወለዐመፃሆሙ ።
ወይወፅእ ከመ እምአንጕዕ ኀጢአቶሙ ወኀለፈ እምትዕቢተ ልቦሙ ።
ወሐለዩ ወነበቡ ከንቶ ወነበቡ ዐመፃ ውስተ አርያም ።
ወአንበሩ ውስተ ሰማይ አፉሆሙ ወአንሶሰው ውስተ ምድር ልሳኖሙ ።
ወበእንተዝ ይትመየጡ ሕዝብየ እምዝየ ወይትረከብ ፍጹም መዋዕል በላዕሌሆሙ ።
ወይብሉ እፎ ያአምር እግዚአብሔር ወቦኑ ዘያአምር በአርያም ።
ናሁ እሉ ኃጥአን ይትፈግዑ ወለዓለም ያጸንዕዋ ለብዕሎሙ ።
ወእቤ ከንቶሁ እንጋ አጽደቅዋ ለልብየ ወኀፀብኩ በንጹሕ እደውየ ።
ወኮንኩ ቅሡፈ ኵሎ አሚረ ወዘለፋየኒ በጽባሕ ።
ሶበ እቤሁ ነበብኩ ከመዝ ናሁ ሠራዕኩ ለትውልደ ደቂቅከ ።
ወተወከፍኩ ከመ አእምር ወዝንቱሰ ጻማ ውእቱ በቅድሜየ ።
እስከ እበውእ ውስተ መቅደሱ ለእግዚአብሔር ከመ አእምር ደኃሪቶሙ ።
ወባሕቱ በእንተ ጽልሑቶሙ አጽናሕኮሙ ወነፃኅኮሙ በተንሥኦቶሙ ።
እፎ ኮኑ ለሙስና ግብተ ኀልቁ ወተሐጕሉ በእንተ ኀጢአቶሙ ።
ከመ ዘንቃህ እምንዋም እግዚኦ በሀገርከ አኅስር ራእዮሙ ።
እስመ ውዕየ ልብየ ወተመስወ ኵልያትየ ወአንሰ ምኑን ወኢያእምርኩ ።
ወኮንኩ ከመ እንስሳ በኀቤከ ወአንሰ ዘልፈ ምስሌከ ።
አኀዝከኒ እዴየ ዘየማን ወበምክረ ዚአከ መራሕከኒ ወምስለ ስብሐት ተወከፍከኒ ።
ምንተ ብየ ተሀሉ ውስተ ሰማይ ወምንተ እፈቅድ ኀቤከ ውስተ ምድር ።
ኀልቀ ልብየ ወሥጋየ በአምላከ መድኀኒትየ እግዚአብሔር መክፈልትየ ለዓለም ።
እስመ ናሁ እለ ይርሕቁ እምኔከ ይትሐጐሉ ወሠረውኮሙ ለኵሎሙ እለ ይዜምዉ እምኔከ ።
ሊተሰ ተሊወ እግዚአብሔር ይኄይሰኒ ወትውክልትየኒ ላዕለ እግዚአብሔር ።
ከመ እንግር ኵሎ ስብሐቲሁ በአናቅጺሃ ለወለተ ጽዮን ።
ትሴብሖ ኢየሩሳሌም ለእግዚአብሔር ።
ሰብሕዮ ለአምላክኪ ጽዮን እስመ አጽንዐ መናስግተ ኆኃቲኪ ወባረኮሙ ለውሉድኪ በውስቴትኪ ።
ወረሰየ ሰላመ ለበሓውርትኪ ወአጽገበኪ ቄቅሐ ስርናይ ።
ዘይፌኑ ቃሎ ለምድር ወፍጡነ ይረውጽ ነቢቡ ።
ዘይሁብ በረደ ከመ ፀምር ወይዘርዎ ለጊሜ ከመ ሐመድ ።
ወያወርድ በረደ ከመ ፍተታት መኑ ይትቃወሞ ለቍሩ ።
ይፌኑ ቃሎ ወይመስዎ ያነፍኅ መንፈሶ ወያውሕዝ ማያተ ።
ዘነገረ ቃሎ ለያዕቆብ ፍትሖ ወኵነኔሁ ለእስራኤል ።
ወኢገብረ ከማሁ ለባዕዳን አሕዛብ ወኢነገሮሙ ፍትሖ ።
ተፈሥሑ ጻድቃን በእግዚአብሔር ወለራትዓን ይደልዎሙ ክብር ።
ግነዩ ለእግዚአብሔር በመሰንቆ ወበመዝሙር ዘዐሠርቱ አውታሪሁ ዘምሩ ሎቱ ።
ወሰብሐዎ ስብሐተ ሐዲሰ ሠናየ ዘምሩ ወየብቡ ሎቱ ።
እስመ ጽድቅ ቃሉ ለእግዚአብሔር ውኵሉ ግብሩ በሀይማኖት ።
ያፈቅር እግዚአብሔር ጽድቀ ወምጽዋተ ሣህሉ ለእግዚአብሔር መልአ ምድረ ።
ወበቃለ እግዚአብሔር ጸንዓ ሰማያት ወበእስትንፋሰ አፉሁ ኵሉ ኀይሎሙ ።
ዘያስተጋብኦ ከመ ዝቅ ለማየ ባሕር ወይሠይሞሙ ውስተ መዛግብተ ቀላያት ።
ትፍርሆ ለእግዚአብሔር ኵላ ምድር ወእምኔሁ ይደንግፁ ኵሎሙ እለ ይነብሩ ውስተ ዓለም ።
እስመ ውእቱ ይቤ ወኮኑ ወውእቱ አዘዘ ወተፈጥሩ ።
እግዚአብሔር ይመይጥ ምክሮሙ ለአሕዛብ ወይመይጥ ሕሊናሆሙ ለሕዝብ ወያረስዖሙ ምክሮሙ ለመላእክት ።
ወምክሩሰ ለእግዚአብሔር ይሄሉ ለዓለም ወሕሊና ልቡኒ ለትውልደ ትውልድ ።
ብፁዕ ሕዝብ ዘእግዚአብሔር አምላኩ ሕዝብ ዘኀረየ ሎቱ ለርስቱ ።
እምሰማይ ሐወጸ እግዚአብሔር ወርእየ ኵሎ ደቂቀ እጓለ እምሕያው ።
ወእምድልው ጽርሐ መቅደሱ ወርእየ ላዕለ ኵሎሙ እለ ኅዱራን ዲበ ምድር ።
ዘውእቱ ባሕቲቱ ፈጠረ ልቦሙ ዘያአምር ኵሎ ምግባሮሙ ።
ኢይድኅን ንጉሥ በብዝኀ ሰራዊቱ ወያርብኅኒ ኢደኅነ በብዙኀ ኀይሉ ።
ወፈረስኒ ሐሳዊ ኢያድኅን ወኢያመስጥ በብዝኀ ጽንዑ ።
ናሁ አዕይንቲሁ ለእግዚአብሔር ኀበ እለ ይፈርህዎ ወእለሰ ይትዌከሉ በምሕረቱ ።
ያድኅና እሞት ለነፍሶሙ ወይሴስዮሙ አመ ረኃብ ።
ነፍስነሰ ትሴፈዎ ለእግዚአብሔር እስመ ረዳኢነ ወምስካይነ ውእቱ ።
እስመ ቦቱ ይትፌሣሕ ልብነ ወተወከልነ በስሙ ቅዱስ ።
ለትኩን እግዚኦ ምሕረትከ ላዕሌነ በከመ ላዕሌከ ተወከልነ ።
ሰብሕዎ ለእግዚአብሔር ኵልክሙ አሕዛብ ወይሴብሕዎ ኵሎሙ ሕዝብ ።
እስመ ጸንዐት ምሕረቱ ላዕሌነ ወጽድቁሰ ለእግዚአብሔር ይሄሉ ለዓለም ።
ለምንት ገደፍከኒ እግዚኦ ለዝሉፉ ወተመዓዕከ መዐተከ ላዕለ አባግዐ መርዔትከ ።
ተዘከር ማኅበረከ ዘአቅደምከ ፈጢረ ወአድኀንከ በትረ ርስትከ ደብረ ጽዮን ዘኀደርከ ውስቴታ ።
አንሥእ እዴከ ዲበ ትዕቢቶሙ ለዝሉፉ መጠነከ አሕሠመ ፀራዊ ዲበ ቅዱሳኒከ ።
ወተዘሀሩ ጸላእትከ በማእከለ በዓልከ ወረሰዩ ትእምርቶሙ ትእምርተ ዘኢያአምሩ ።
ከመ ዘውስተ ላዕላይ ፍኖት ወከመ ዕፀወ ገዳም በጕድብ ሰበሩ ኆኃቲሃ ።
ከማሁ በማሕፄ ወበመፍጽሕ ሰበርዋ ።
ወአውዐዩ በእሳት መቅደሰከ ወአርኰሱ ማኅደረ ስምከ ውስተ ምድር ።
ወይቤሉ በልቦሙ ኀቢሮሙ በበሕዘቢሆሙ ንዑ ንስዐር ኵሎ በዓላቲሁ ለእግዚአብሔር እምድር ።
ወትእምርቶሂ ኢናአምር ወአልቦ እንከ ነቢየ ወንሕነሂ ኢናአምር እንከ ።
እስከ ማእዜኑ እንከ እግዚኦ ይጼእል ፀራዊ ወዘልፈ ያምዕዖ ለስምከ ጸላኢ ።
ለምንት እግዚኦ ትመይጥ እዴከ ወየማንከ ማእከለ ሕፅንከ ለግሙራ ።
ወእግዚአብሔር ንጉሥ ውእቱ እምቅድመ ዓለም ወገብረ መድኀኒተ በማእከለ ምድር ።
አንተ አጽናዕካ ለባሕር በኀይልከ አንተ ሰበርከ ርእሰ ከይሲ በውስተ ማይ ።
ወአንተ ቀጥቀጥከ አርእስቲሁ ለከይሲ ወወሀብኮሙ ሲሳዮሙ ለሕዝበ ኢትዮጵያ ።
አንተ ሰጠቀ አፍላገ ወአንቅዕት አንተ ኢይበስኮሙ ለአፍላገ ኤታም ።
ለከ ውእቱ መዐልት ወዚአከ ይእቲ ሌሊት አንተ ፈጠርከ ፀሐየ ወወርኀ ።
ወአንተ ገበርከ አድባረ ወምድረ ኵሎ ክረምተ ወሐጋየ አንተ ፈጠርከ ።
ወተዘከር ዘንተ ተግባረከ ፀራዊ ተዐየሮ ለእግዚአብሔር ወሕዝብ አብድ አምዕዖ ለስሙ ።
ኢትመጥዋ ለአራዊት ነፍሰ እንተ ትገኒ ለከ ወኢትርሳዕ ነፍሰ ነዳያኒከ ለዝሉፉ ።
ወነጽር ውስተ ሥርዐትከ እስመ በዝኁ ጽሉማነ ምድር አብያተ ኃጥአን ።
ወኢይግባእ ነዳይ ተኀፊሮ ንዳይ ወምስኪን ይሴብሑ ለስምከ ።
ተንሥእ እግዚኦ ወተበቀል በቀልየ ወተዘከር ዘተዐየሩከ አብዳን ኵሎ አሚረ ።
ወኢትርሳዕ ቃለ አግብርቲከ ትዝህርቶሙ ለጸላእትከ ይዕረግ ኀቤከ በኵሉ ጊዜ ።
አድኅነኒ እግዚኦ እምብእሲ እኩይ ወእምሰብእ ዐመፂ ባልሐኒ ።
እለ ዐመፃ መከሩ በልቦሙ ኵሎ አሚረ ይረውዱኒ ይቅትሉኒ ።
ወአብልኁ ልሳኖሙ ከመ አርዌ ምድር ሕምዘ አርዌ ምድር ታሕተ ከናፍሪሆሙ ።
ዕቅበኒ እግዚኦ እምእደ ኃጥአን ወእምብእሲ ዐመፂ አድኅነኒ እለ መከሩ ያዕቅጹ መከየድየ ።
ወኀብኡ ሊተ መሥገርተ ዕቡያን ወሠተሩ አሕባለ መሣግር ለእገርየ ወአንበሩ ዕቅፍተ ውስተ ፍኖትየ ።
ወእቤሎ ለእግዚአብሔር አምላኪየ አንተ ወአፅምአኒ ቃለ ስእለትየ ።
እግዚኦ እግዚኦ ኀይለ መድኀኒትየ ሰወርከኒ በዕለተ ቀትል መልዕልተ ርእስየ ።
ኢትመጥወኒ እግዚኦ እምፍትወትየ ለኃጥአን ተማከሩ ላዕሌየ ወኢትኅድገኒ ከመ ኢይዘሀሩ ።
ርእሰ ማዕገቶሙ ወጻማ ከናፍሪሆሙ ይድፍኖሙ ።
ወይደቅ ላዕሌሆሙ አፍሓመ እሳት ትንፅኆሙ ውስተ ምድር በምንዳበ ከመ ኢይክሀሉ ቀዊመ ።
ብእሲ ነባቢ ኢያረትዕ በዲበ ምድር ወለብእሲ ዐማፂ ትንዕዎ እኪት ለአማስኖ ።
አእመርኩ ከመ ይገብር እግዚአብሔር ኵነኔ ለነዳያን ወፍትሐ ለምስኪናን ።
ወባሕቱ ጻድቃን ይገንዩ ለስምከ ወይነብሩ ራትዓን ቅድመ ገጽከ ።
ለምንት አንገለጉ አሕዛብ ወሕዘብኒ ነበቡ ከንቶ ።
ወተንሥኡ ነገሥተ ምድር ወመላእክትኒ ተጋብኡ ምስሌሆሙ ኅብረ ላዕለ እግዚአብሔር ወላዕለ መሲሑ ።
ንበትክ እምኔነ መአሥሪሆሙ ወንገድፍ እምላዕሌነ አርዑቶሙ ።
ዘይነብር ውስተ ሰማይ ይሥሕቆሙ ወእግዚአብሔር ይሳለቅ ላዕሌሆሙ ።
ሶበ ይነቦሙ በመዐቱ ወበመዐቱ የሀውኮሙ ።
ወአንሰ ተሠየምኩ ንጉሥ በላዕሌሆሙ በጽዮን በደብረ መቅደሱ ።
ከመ እንግር ትእዛዞ ለእግዚአብሔር እግዚአብሔር ይቤለኒ ወልዱየ እንተ ወአነ ዮም ወለድኩከ ።
ሰአል እምነየ ወእሁብከ አሕዛበ ለርስትከ ወምኵናኒከኒ እስከ አጽናፈ ምድር ።
ወትሬዕዮሙ በበትረ ኀጺን ወከመ ንዋየ ለብሓ ትቀጠቅጦሙ ።
ወይእዜኒ ነገሥት ለብዉ ወተገሠጹ ኵልክሙ እለ ትኬንንዋ ለምድር ።
ተቀነዩ ለእግዚአብሔር በፍርሀት ወተሐሠዩ ሎቱ በረዐድ ።
አጽንዕዋ ለጥበብ ከመ ኢይትመዓዕ እግዚአብሔር ወኢትትሐጐሉ እምፍኖተ ጽድቅ ሶበ ነደት ፍጡነ መዐቱ ብፁዓን ኵሎሙ እለ ተወከሉ ቦቱ ።
እግዚአብሔር ነግሠ ትትሐሠር ምድር ወይትሐሥያ ደሰያት ብዙኃት ።
ደመና ወቆባር ዐውዶ ፍትሕ ወርትዕ ተድላ መንበሩ ።
እሳት ይሐውር ቅድሜሁ ወነድ የዐግቶሙ ለጸላእቱ ።
አስተርአየ መባርቅቲሁ ለዓለም ርእየት ወአድለቅለቀት ምድር ።
ወአድባርኒ ተመሰዉ ከመ ስምዕ እምቅድመ ገጹ ለእግዚአብሔር እምቅድመ ገጹ ለእግዚአብሔር ኵላ ምድር ።
ይነግራ ሰማያት ጽድቀ ዚአሁ ወኵሎሙ አሕዛብ ርእዩ ስብሐቲሁ ።
ይትኀፈሩ ኵሎሙ እለ ይሰግዱ ለግልፎ እለ ይትሜክሑ በአማልክቲሆሙ ወይስግዱ ሎቱ ኵሎሙ መላእክቲሁ ።
ሰምዐት ወተፈሥሐት ጽዮን ወተሐሥያ አዋልደ ይሁዳ በእንተ ፍትሕከ እግዚኦ ።
እስመ አንተ እግዚአብሔር ልዑል በኵሉ ምድር ፈድፋደ ተለዐልከ እምኵሉ አማልክት ።
እለ ታፈቅርዎ ለእግዚአብሔር ጽልእዋ ለእኪት የዐቅብ እግዚአብሔር ነፍሰ ጻድቃኑ ወያድኅኖሙ እምእደ ኃጥአን ።
በርህ ሠረቀ ለጻድቃን ወለርቱዓነ ልብ ትፍሥሕት ።
ይትፌሥሑ ጻድቃን በእግዚአብሔር ወይገንዩ ለዝክረ ቅድሳቱ ።
አድኅነኒ እግዚኦ እምፀርየ ወአንግፈኒ እምእለ ቆሙ ላዕሌየ ።
ወባልሐኒ እምገበርተ ዐመፃ ወአድኅነኒ እምዕድወ ደም ።
እስመ ናሁ ናዐውዋ ለነፍስየ ወቆሙ ላዕሌየ ኀያላን አኮ በአበሳየ ወአኮ በጌጋይየ እግዚኦ ።
ዘእንበለ ዐመፃ ሮጽኩ ወአርታዕኩ ተንሥእ ተቀበለኒ ወርኢ ።
አንተ እግዚኦ አምላከ ኀያላን ንጉሠ እስራኤል ሐውጾሙ ለኵሎሙ አሕዛብ ወተሣሀሎሙ ወኢትሣሀሎሙ ለኵሎሙ ገበርተ ዐመፃ ።
ይትመየጡ ሰርከ ወይርኀቡ ከመ ከልብ ወይዑዱ ሀገር ።
ናሁ ይነቡ በአፉሆሙ ወሰይፍ ውስተ ከናፍሪሆሙ ።
ወዘሂ ይሰምዖሙ ወአንተ እግዚኦ ትስሕቆሙ ወነንኮሙ ለኵሎሙ አሕዛብ ።
አምኀፅን ኀቤከ ኀይልየ እስመ አምላኪየ ወምስካይየ አንተ ።
ይብጽሐኒ ሣህሉ ለአምላኪየ አምላኪየ አርእየኒ በጸላእትየ ።
ኢትቅትሎሙ ከመ ኢይርስዑ ሕገከ ዘርዎሙ በኀይልከ ወአጽድፎሙ አምላኪየ ወረዳእየ ።
ኀጢአተ አፉሆሙ ቃለ ከናፍሪሆሙ ወይሠገሩ በትዕቢቶሙ ወበመርገሞሙ ወእምሐሰቶሙ ይትዐወቅ ደኃሪቶሙ ።
ወየኀልቁ በደኃሪ መቅሠፍት ወያእምሩ ከመ አምላከ ያዕቆብ ይኴንን እስከ አጽናፈ ምድር ።
ይትመየጡ ሰርከ ወይርኀቡ ከመ ከልብ ወይዑዱ ሀገረ ።
እሙንቱሰ ይዘረዉ ለበሊዕ ወእስመ ኢጸግቡ ወአንጐርጐሩ ።
ወአንሰ እሴብሕ ለኀይልከ ወእትፌሣሕ በጽባሕ በምሕረትከ እስመ ኮንከኒ ምስካይየ ወጸወንየ በዕለተ ምንዳቤየ ።
ረዳእየ አንተ ወለከ እዜምር አምላኪየ እስመ አምላኪየ ወምስካይየ አንተ አምላኪየ ውእቱ ሣህልየ ።
አምላኪየ አምላኪየ ነጽረኒ ወለምንት ኀደገኒ ርሑቅ እምአድኅኖትየ ቃለ ኃጢአትየ ።
አምላኪየ ጸራኅኩ ኀቤከ ዕለትየ ወኢሰማዕከኒ ወሌሊትየኒ ቅድሜከ ወኢሐለይከኒ ።
ወአንተሰ ውስተ ቅዱሳኒከ ተኀድር ስቡሐ እስራኤል ።
ኪያከ ተወከሉ አበዊነ ተወከሉከኒ ወአድኀንኮሙ ።
ኀቤከ ጸርኁ ወድኅኑ ኪያከ ተወከሉ ወኢተኀፍሩ ።
አንሰ ዕፄ ወአኮ ሰብእ ምኑን በኀበ ሰብእ ወትሑት በውስተ ሕዝብ ።
ኵሎሙ እለ ይሬእዩኒ ይትቃጸቡኒ ይብሉ በከናፍሪሆሙ ወየሐውሱ ርእሶሙ ።
ተወከለ በእግዚአብሔር ለያድኅኖ ወያድኅኖ እመ ይፈቅዶ ።
እስመ አንተ አውፃእከኒ እምከርሥ ወተወከልኩከ እንዘ ሀለውኩ ውስተ አጥባተ እምየ ።
ላዕሌከ ተገደፍኩ እማኅፀን እምከርሠ እምየ አንተ አምላኪየ ።
ኢትርሐቅ እምኔየ እስመ አልጸቁ እትመንድብ እስመ አልቦ ዘይረድአኒ ።
ዐገቱኒ አልህምት ብዙኃን ወአኀዙኒ አስዋር ሥቡሓን ።
ወአብቀዉ አፉሆሙ ላዕሌየ ከመ አንበሳ ዘጽኑሕ ለመሲጥ ።
ተከዐውኩ ከመ ማይ ወተዘርወ ኵሉ አዕጽምትየ ወኮነ ልብየ ከመ ሰምዕ ዘይትመሰው በማእከለ ከርሥየ ።
ወየብሰ ከመ ገልዕ ኀይልየ ወጠግዕ ልሳንየ በጕርዔየ ወአውረድከኒ ውስተ መሬተ ሞት ።
ዐገቱኒ ከለባት ብዙኃን ወአኀዙኒ ማኅበሮሙ ለእኩያን ቀነዉኒ እደውየ ወእገርየ ።
ወኈለቁ ኵሎ አዕጽምትየ እሙንተሰ ጠይቆሙ ተዐወሩኒ ።
ወተካፈሉ አልባስየ ለርእሶሙ ወተዓፀዉ ዲበ ዐራዝየ ።
አንተ እግዚኦ ኢትርሐቅ እምኔየ ወነጽር ውስተ ረዱኦትየ ።
አድኅና አምኲናት ለነፍስየ ወእምእደ ከለባት ለብሕቱትየ ።
አድኅነኒ እምአፈ አንበሳ ወእምአቅርንት ዘአሐዱ ቀርኑ ለብሕቱትየ ።
እነግሮሙ ስምከ ለአኀውየ ወበማእከለ ማኅበር እሴብሐከ ።
እለ ትፈርህዎ ልእግዚአብሔር ሰብሕዎ ኵልክሙ ዘርዐ ያዕቆብ አክብርዎ ወፍርህዎ ኵልክሙ ዘርዕ እስራኤል ።
እስመ ኢመነነ ወኢተቈጥዐ ስእለተ ነዳይ ወኢሜጠ ገጾ እምኔየ ሶበ ጸራኅኩ ኀቤሁ ይሰምዐኒ ።
እምኀቤከ ክብርየ በማኅበር ዐቢይ ወእሁብ ብፅአትየ በቅድመ እለ ይፈርህዎ ።
ይብልዑ ነዳያን ወይጽገቡ ወይሴብሕዎ ለእግዚአብሔር ኵሎሙ እለ የኀሥሥዎ ወየሐዩ ልቦሙ ለዓለመ ዓለም ።
ወይዝክሩ ወይትመየጡ ኀበ እግዚአብሔር ኵሎሙ አጽናፈ ምድር ወይስግዱ ቅድሜሁ ኵሎሙ በሐውርተ አሕዛብ ።
እስመ ለእግዚአብሔር መንግሥት ወውእቱ ይኴንኖሙ ለአሕዛብ ።
ብልዑ ወስግዱ ኵልክሙ ጥሉላነ ምድር ቅድሜሁ ይወድቁ ኵሎሙ እለ ይወርዱ ውስተ ምድር ።
ወነፍስየኒ ሎቱ ተሐዩ ወዘርዕየኒ ሎቱ ይትቀነይ ትዜንዎ ለእግዚአብሔር ትውልድ እንተ ትመጽእ ።
ወይዜንዉ ጽድቀ ዚአሁ ሕዝብ ዘይትወለድ ዘገብረ እግዚአብሔር ።
ምሕረተ ወፍትሕ አኀሊ ለከ ።
እዜምር ወእሌቡ ፍኖተ ንጹሕ ማእዜ ትመጽእ ኀቤየ ወአሐውር በየዋሃተ ልብየ በማእከለ ቤትየ ።
ወኢረሰይኩ ቅድመ አዕይንትየ ግብረ እኩየ ጸላእኩ ገበርተ ዐመፃ ።
ወኢተለወኒ ልብ ጠዋይ ሶበ ተግሕሠ እኩይ እምኔየ ኢያእመርኩ ።
ዘየሐሚ ቢጾ በጽሚት ኪያሁ ሰደድኩ ዕቡየ ዐይን ወሥሡዐ ልብ ኢይትሀወል ምስሌየ ።
አዕይንትየሰ ኀበ መሀይምናነ ምድር ከመ አንብሮሙ ምስሌየ ዘየሐውር በፍኖት ንጹሕ ውእቱ ይትለአከኒ ።
ወኢይነብር ማእከለ ቤትየ ዘይገብር ትዕቢተ ወኢያረትዕ ቅድሜየ ዘይነብብ ዐመፃ ።
በጽባሕ እቀትሎሙ ለኵሎሙ ኃጥአነ ምድር ከመ እሠርዎሙ እምሀገረ እግዚአብሔር ለኵሎሙ ገበርተ ዐመፃ ።
ተዐውቀ እግዚአብሔር በይሁዳ ወዐቢይ ስሙ በእስራኤል ።
ወነበረ በሰላም ብሔሩ ወማኅደሩሂ ውስተ ጽዮን ።
ወበህየ ሰበረ ኀይለ ቀስት ወልታ ወኲናተ ወፀባኢተ ወብህየ ሰበረ አቅርንተ ።
አንተ ታበርህ ምንክረ እምአድባር ዘለዓለም ደንገፁ ኵሎሙ አብዳነ ልብ ።
ሐለሙ ሕልመ ወአልቦ ዘረከቡ ኵሉ ሰብእ ለብዕለ እደዊሁ ።
እምተግሣጽከ አምላከ ያዕቆብ ደቀሱ ኵሎሙ እለ ይጼአኑ አፍራሰ ።
ወአንተሰ ግሩም አንተ ወመኑ ይትቃወሞ ለመዐትከ ።
እምሰማይ ታፀምእ ፍትሐ ምድርኒ ፈርሀት ወአርመመት ።
ሶበ ተንሥአ እግዚአብሔር ለኰንኖ ከመ ያድኅኖሙ ለኵሎሙ የዋሀነ ልብ ።
እስመ እምፈቃዱ የአምነከ ሰብእ ወእምተረፈ ሕሊናሁ ይገብር በዓለከ ።
ብፅኡ ወሀቡ ለእግዚአብሔር አምላክነ ወኵሎሙ እለ ፀውዱ ያበውኡ አምኃ ለግሩም ።
ዘያወፅእ ነፍሶሙ ለመላእክት ወይገርም እምነገሥተ ምድር ።
ግነዩ ለእግዚአብሔር እስመ ኄር እስመ ለዓለም ምሕረቱ ።
መኑ ይነግር ኀይለ እግዚአብሔር ወይገብር ከመ ይስማዕ ኵሎ ስብሐቲሁ ።
ብፁዓን እለ የዐቅቡ ፍትሐ ወይገብሩ ጽድቀ በኵሉ ጊዜ ።
ተዘከረነ እግዚኦ ብሣህልከ ሕዝበከ ወተሣሀለነ በአድኅኖትከ ።
ከመ ንርአይ ሠናይቶሙ ለኅሩያኒከ ወከመ ንትፈሣሕ በፍሥሓ ሕዝብከ ወከመ ንክበር ምስለ ርስትከ ።
አበስነ ምስለ አበዊነ ዐመፅነ ወጌገይነ ።
ወአበዊነሂ በብሔረ ግብጽ ኢያእመሩ መንክረከ ወኢተዘከሩ ብዝኀ ምሕረትከ ወአምረሩከ አመ የዐርጉ ባሕረ ኤርትራ ።
ወአድኀኖሙ በእንተ ስሙ ከመ ያርእዮሙ ኀይሎ ።
ወገሠጻ ለባሕረ ኤርትራ ወየብሰት ወመርሖሙ በቀላይ ከመ ዘበገዳም ።
ወአድኀኖሙ እምእደ ጸላእቶሙ ወአንገፎሙ እምእደ ፀሮሙ ።
ወደፈኖሙ ማይ ለእለ ሮድዎሙ ወኢተርፈ አሐዱ እምውስቴቶሙ ።
ወተአመኑ በቃሉ ወሰብሕዎ በስብሐቲሁ ።
ወአፍጠኑ ረሲዐ ምግባሩ ወኢተዐገሡ በምክሩ ።
ወፈተዉ ፍትወተ በገዳም ወአምረርዎ ለእግዚአብሔር በበድው ።
ወወሀቦሙ ዘሰአሉ ወገነወ ጽጋበ ለነፍሶሙ ።
ወአምዕዕዎ ለሙሴ በትዕይንት ወለአሮን ቅዱሰ እግዚአብሔር ።
ወአብቀወት ምድር ወውኅጠቶ ለዳታን ወደፈነቶሙ ለተዓይነ አቤሮን ።
ወነደ እሳት ውስተ ተዓይንቲሆሙ ወአውዐዮሙ ነበልባል ለኃጥአን ።
ወገብሩ ላህመ በኮሬብ ወሰገዱ ለግልፎ ወወለጡ ክብሮሙ ።
በአምሳለ ላህም ዘይትረዐይ ሣዕረ ወረስዕዎ ለእግዚአብሔር ዘአድኅኖሙ ።
ዘገብረ ዐቢያተ በግብጽ ወመንክረ በምድረ ካም ።
ወግሩመ በባሕረ ኤርትራ ።
ወይቤ ከመ ይሠርዎሙ ሶበ አኮ ሙሴ ኅሩዮ ቆመ ቅድሜሁ አመ ብድብድ ከመ ይሚጥ መቅሠፍተ መዐቱ ወከመ ኢይሠርዎሙ ።
ወመነኑ ምድረ መፍትወ ወኢተአመኑ በቃሉ ።
ወአንጐርጐሩ በውስተ ተዓይኒሆሙ ወኢሰምዑ ቃለ እግዚአብሔር ።
ወአንሥአ እዴሁ ላዕሌሆሙ ከመ ይንፅኆሙ በገዳም ።
ወከመ ይንፃኅ ዘርዖሙ ውስተ አሕዛብ ወከመ ይዝርዎሙ ውስተ በሓውርት ።
ወተፈጸሙ በብዔል ፌጎር ወበልዑ መሥዋዕተ ምዉተ ።
ወወሐክዎ በምግባሪሆሙ ወበዝኀ ብድብድ ላዕሌሆሙ ።
ወተንሥአ ፊንሐስ ወአድኀኖሙ ወኀደገ ብድብድ ።
ወተኈለቀ ጽድቅ ልትውልደ ትውልድ ወእስከ ለዓለም ።
ወአምዕዕዎ በኀበ ማየ ቅሥት ወሐመ ሙሴ በእንቲአሆሙ ።
እስመ አምረርዋ ለነፍሱ ወአዘዘ በከናፍሪሁ ።
ወኢሠረዉ አሕዛበ ዘይቤሎሙ እግዚአብሔር ።
ወተደመሩ ምስለ አሕዛብ ወተመሀሩ ምግባሮሙ ።
ወተቀንዩ ለግልፎሆሙ ወኮኖሙ ጌጋየ ።
ወዘብሑ ደቂቆሙ ወአዋልዲሆሙ ለአጋንንት ።
ወከዐዉ ደመ ንጹሐ ደመ ደቂቆሙ ወአዋልዲሆሙ ወሦዑ ለግልፎ ከናዐን ወተቀትለት ምድር በደም ።
ወረኵሰት ምድር በምግባሪሆሙ ወዘመዉ በጣዖቶሙ ።
ወተምዕዐ እግዚአብሔር መዐተ ላዕለ ሕዝቡ ወአስቆረሮሙ ለርስቱ ።
ወአግብኦሙ ውስተ እደ ፀሮሙ ወቀነይዎሙ ጸላእቶሙ ።
ወአሕመምዎሙ ፀሮሙ ወኀስሩ በታሕተ እደዊሆሙ ።
ወዘልፈ ያድኅኖሙ ወእሙንቱሰ አምረርዎ በምክሮሙ ወሐሙ በኀጢአቶሙ ።
ወርእዮሙ ከመ ተመንደቡ ወሰምዖሙ ጸሎቶሙ ።
ወተዘከረ ኪዳኖ ወነስሐ በከመ ብዙኀ ምሕረቱ ።
ወወሀቦሙ ሣህሎ በቅድመ ኵሎሙ እለ ፀወውዎሙ ።
አድኅነነ እግዚኦ አምላክነ ወአስተጋብአነ እምአሕዛብ ከመ ንግነይ ለስምከ ቅዱስ ወከመ ንትመካሕ በስብሐቲከ ።
ይትባረክ እግዚአብሔር አምላከ እስራኤል እምቅድመ ዓለም ወእስከ ለዓለም ወይበል ኵሉ ሕዝብ ለይኩን ለይኩን ።
ኖላዊሆሙ ለእስራኤል አፅምእ ዘይርዕዮሙ ከመ አባግዕ ለዮሴፍ ዘይነብር ላዕለ ኪሩቤል አስተርአየ ።
በቅድመ ኤፍሬም ወብንያም ወምናሴ አንሥእ ኀይለከ ወነዐ አድኅነነ ።
አምላከ ኀያላን ሚጠነ አብርህ ገጸከ ላዕሌነ ወንድኀን ።
እግዚኦ አምላከ ኀያላን እስከ ማእዜኑ ትትመዓዕ ላዕለ ጸሎተ ገብርከ ።
ወትሴስየነ እክለ እንብዕነ ወታሰትየነ አንብዐነ በመስፈርት ።
ወረሰይከነ ነገሩ ለጎርነ ወተሳለቁ ላዕሌነ ጸላእትነ ።
እግዚኦ አምላከ ኀያላን ሚጠነ አብርህ ገጸከ ላዕሌነ ወንድኀን ።
ዐጸደ ወይን አፍለስከ እምግብጽ ሰደድከ አሕዛብ ወተከልከ ኪያሃ ።
ወጼሕከ ግኖተ ቅድሜሃ ወተከልከ ሥረዊሃ ወመልአት ምድረ ።
ወከደነ አድባረ ጽላሎታ ወአዕጹቂሃኒ ከመ አርዘ እግዚአብሔር ።
ወሰፍሐ አዕጹቂሃ እስከ ባሕር ወእስከ አፍላግ ሠርፃ ።
ለምንት ትነሥት ፀቈና ወይበልዓ ኵሉ ኀላፌ ፍኖት ።
ወአርኰሳ ሐራውያ ሐቅል ወተርዕያ እንስሳ ገዳም ።
አምላከ ኀያላን ተመየጥሶ ሐውጽ እምሰማይ ወርኢ ወተሣሀላ ለዛ ዐጸደ ወይን ።
ወአስተናሥአ ወአጽንዓ ዘተከለት የማንከ በወልደ እጓለ እመሕያው ዘአጽናዕከ ለከ ።
ለውዒት በእሳት ወምልኅት ወእምተግሣጸ ገጽከ ይትሐጐሉ ።
ለይኩን እዴከ ላዕለ ብእሴ የማንከ በወልደ እጓለ እመሕያው ዘአጽናዕከ ለከ ።
ወኢንርሐቅ እምኔከ አሕይወነ ወንጼውዕ ስመከ ።
እግዚኦ መኑ ይኀድር ውስተ ጽላሎትከ ወመኑ ያጸልል ውስተ ደብረ መቅድስከ ።
ዘየሐውር በንጹሕ ወይገብር ጽድቀ ወዘይነብብ ጽድቀ በልቡ ።
ወዘኢጓሕለወ በልሳኑ ወዘኢገብረ እኩየ ዲበ ቢጹ ወዘኢያጽአለ አዝማዲሁ ።
ወዘምኑን በቅድሜሁ እኩይ ወዘያከብሮሙ ለፈራህያነ እግዚአብሔር ዘይምሕል ለቢጹ ወኢይሔሱ ።
ወዘኢለቅሐ ወርቆ በርዴ ወዘኢነሥአ ሕልያነ በላዕለ ንጹሕ ዘይገብር ከመዝ ኢይትሀወክ ለዓለም ።
ታአኵቶ ነፍስየ ለእግዚአብሔር ።
እሴብሖ ለእግዚአብሔር በሕይወትየ ወእዜምር ለአምላኪየ በአምጣነ ሀለውኩ ።
ኢትትአመኑ በመላእክት ወኢበእጓለ እመሕያው እለ ኢይክሉ አድኅኖ ።
ትወፅእ ነፍሶሙ ወይገብኡ ውስተ መሬቶሙ ውእተ አሚረ ይጠፍእ ኵሉ ምክሮሙ ።
ብፁዕ ብእሲ ዘአምላከ ያዕቆብ ረዳኢሁ ወትውክልቱኒ ላዕለ እግዚአብሔር አምላኩ ።
ዘገብረ ሰማየ ወምድረ ባሕረ ወኵሎ ዘውስቴታ ዘየዐቅባ ለጽድቅ ለዓለም ።
ወይፈትሕ ሎሙ ለግፉዓን ዘይሁቦሙ ሲሳዮሙ ለርኁባን እግዚአብሔር ይፈትሖሙ ለሙቁሓን ።
እግዚአብሔር ያነሥኦሙ ለእለ ወድቁ እግዚአብሔር ያጠብቦሙ ለዕዉራን እግዚአብሔር ያፍቅሮሙ ለጻድቃን ።
እግዚአብሔር የዐቅቦሙ ለፈላስያን ወይትወከፎሙ ለአቤራት ወለእጓለ ማውታ ወያመስን ፍኖተ ኃጥአን ።
ይነግሥ እግዚአብሔር ለዓለም አምላክኪ ጽዮን ለትውልደ ትውልድ ።
እግዚአብሔር ይባርከነ ወይሣሀለነ ወያርኡ ገጾ ላዕሌነ ወንሕዩ ።
ከመ ናእምር በምድር ፍኖተከ ወበኵሉ አሕዛብ አድኅኖተከ ።
ይገንዩ ለከ አሕዛብ እግዚኦ ይገንዩ ለከ አሕዛብ ኵሎሙ ።
ይትፌሥሑ ወይትሐሠዩ አሕዛብ እስመ ትኴንኖሙ ለአሕዛብ በርትዕ ።
ወትመርሖሙ ለአሕዛብ በምድር ይገንዩ ለከ አሕዛብ እግዚኦ ይገንዩ ለከ አሕዛብ ኵሎሙ ።
ምድርኒ ወሀበት ፍሬሃ ወይባርከነ እግዚአብሔር አምላክነ ።
ወይባርከነ እግዚአብሔር ወይፍርህዎ ኵሎሙ አጽናፈ ምድር ።
እስመ አሕጻከ ደጐጻኒ ወአጽናዕከ እዴከ ላዕሌየ ።
ወአልቦ ፈውሰ ለሥጋየ እምገጸ መዐትከ ወአልቦ ሰላመ ለአዕጽምትየ እምገጸ ኀጢአትየ ።
እስመ ኖኀ እምሥዕርትየ ጌጋይየ ከመ ጾር ክብድ ከብደ ላዕሌየ ።
ጼአ ወባኍብኈ አዕጽምትየ እምገጸ እበድየ ።
ሐርተምኩ ወተቀጻዕኩ ለዝሉፉ ወኵሎ አሚረ ትኩዝየ አንሶሱ ።
እስመ ጸግበት ጽእለተ ነፍስየ ወኀጣእኩ ፈውሰ ለሥጋየ ።
ደወይኩ ወሐመምኩ ፈድፋደ ወእጐሥዕ እምሐዘነ ልብየ ።
በቅድሜከ ኵሉ ፍትወትየ ወገዓርየኒ ኢይትኀባእ እምኔከ ።
ልብየኒ ደንገፀኒ ወኀይልየኒ ኀደገኒ ወብርሃነ አዕይንትየኒ ለከወኒ ።
አዕርክትየኒ ወቢጽየኒ ዕድወ ኮኑኒ ሮዱኒ ወደበዩኒ ወአዝማድየኒ ቀብፁኒ ወተናከሩኒ ።
ወተኀየሉኒ እለ የኀሥሥዋ ለነፍስየ ወእለኒ ይፈቅዱ ሕማምየ ነበቡ ከንቶ ወኵሎ አሚረ ይመክሩ በቍፅር ያመነስዉኒ ።
ወአንሰ ከመ ጽሙም ዘኢይሰምዕ ወከመ በሃም ዘኢይከሥት አፉሁ ።
ወኮንኩ ከመ ብእሲ ዘኢይሰምዕ ወከመ ዘኢይክል ተናግሮ በአፉሁ ።
እስመ ኪያከ ተወከልኩ እግዚኦ አንተ ስምዐኒ እግዚኦ አምላኪየ ።
እስመ እቤ ኢትረስየኒ ስላተ ጸላእየ ወእመኒ ድኅፀ ሰኰናየ ያዐብዩ አፉሆሙ ላዕሌየ ።
እስመ ሊተሰ አጽንሑኒ ይቅሥፉኒ ወቍስልየኒ ቅድሜየ ውእቱ በኵሉ ጊዜ ።
ወእነግር ጌጋይየ ወእቴክዝ በእንተ ኀጢአትየ ።
ጸላእትየሰ ሕያዋን ወይኄይሉኒ ወበዝኁ እለ በዐመፃ ይጸልኡኒ እለ ይፈድዩኒ እኪተ ህየንተ ሠናይት ።
ወያስተዋድዩኒ በተሊወ ጽድቅ ወገደፉ እኅዋሆሙ ከመ በድን ርኩስ ።
አንተ ኢትግድፈኒ እግዚኦ አምላኪየ ወኢትርሕቅ እምኔየ ።
ወነጽር ውስተ ረዱኦትየ እግዚኦ አምላከ መድኀኒትየ ።
ይስማዕከ እግዚአብሔር በዕለተ ምንዳቤከ ወይቁም ለከ ስሙ ለአምላከ ያዕቆብ ።
ወይፈኑ ለከ ረድኤተ እምቅደሱ ወእምጽዮን ይትወከፍከ ።
ወይዝክር ለከ ኵሎ መሥዋዕተከ ወያጥልል ለከ ቍርባነከ ።
የሀብክ እግዚአብሔር ዘከመ ልብከ ወይፈጽም ለከ ኵሎ ሥምረተከ ።
ወንትፌሣሕ በአድኅኖትከ ወነዐቢ በስመ እግዚአብሔር አምላክነ ወይፈጽም ለከ እግዚአብሔር ኵሎ ስእለተከ ።
ይእዜ አእመርኩ ከመ አድኀኖ እግዚአብሔር ለመሲሑ ወይሠጠዎ እምሰማይ ወቅደሱ በኀይለ አድኅኖተ የማኑ ።
እሙንቱሰ በአፍራስ ወበሰረገላት ወንሕነሰ ነዐቢ በስመ እግዚአብሔር አምላክነ ።
እሙንቱሰ ተዐቅጹ ወወድቁ ወንሕነሰ ተንሣእነ ወረታዕነ ።
እግዚኦ አድኅኖ ለንጉሥ ወስምዐነ በዕለተ ንጼውዐከ ።
ተሣሀለኒ እግዚኦ ተሣሀለኒ እስመ ኪያከ ተወከለት ነፍስየ ወተወከልኩ በጽላሎተ ክንፊከ እስከ ተኀልፍ ኀጢአት ።
እጸርኅ ኀበ እግዚአብሔር ልዑል ኀበ እግዚአብሔር ዘረድአኒ ።
ፈነወ እምሰማይ ወአድኀነኒ ወወሀቦሙ ኀሳረ ለእለ ኬዱኒ ገነወ እግዚአብሔር ሣህሎ ወጽድቆ ።
ወአድኀና ለነፍስየ እምእከለ አናብስት ወኖምኩ ድንጉፅየ ደቂቀ እጓለ እምሕያው ስነኒሆሙ ሐጽ ወኲናት ወልሳኖሙኒ በሊኅ መጥባሕት ።
ተለዐለ እግዚአብሔር መልዕልተ ሰማያት ወበኵሉ ምድር ስብሐቲሁ ።
መሥገርተ አስተዳለዉ ለእገርየ ወቀጽዕዋ ለነፍስየ ከሩዩ ግበ ቅድሜየ ወወድቁ ውስቴቱ ።
ጥቡዕ ልብየ እግዚኦ ጥቡዕ ልብየ እሴብሕ ወእዜምር ።
ወይትንሣእ ክብርየ ወይትንሣእ በመዝሙር ወበመሰንቆ ወእትንሣእ በጽባሕ ።
እገኒ ለከ በውስተ አሕዛብ እግዚኦ ወእዜምር ለከ በውስተ ሕዝብ ።
እስመ ዐብየት እስከ ሰማያት ምሕረትከ ወእስከ ደመናት ጽድቅከ ።
ተለዐለ እግዚአብሔር መልዕልተ ሰማያት ወበኵሉ ምድር ስብሓቲሁ ።
እግዚኦ አመከርከኒ ወአእመርከኒ ።
አንተ ታአምር ንብረትየ ወተንሥኦትየ ወአንተ ታአምር ኵሎ ሕሊና ልብየ እምርሑቅ ።
ፍኖትየ ወአሰርየ አንተ ቀጻዕከ ወኵሉ ፍናውየ አንተ አቅደምከ አእምሮ ።
ከመ አልቦ ቃለ ዐመፃ ውስተ ልሳንየ ።
ናሁ አንተ እግዚኦ አእመርከ ኵሎ ዘቀዳሚ ወዘደኃሪ አንተ ፈጠርከኒ ወወደይከ እዴከ ላዕሌየ ።
ተነክረ አእምሮትከ በላዕሌየ ጸንዐተኒ ወኢይክል ምስሌሃ ።
አይቴኑ አሐውር እመንፈስከ ወአይቴኑ እጐይይ እምቅድመ ገጽከ ።
እመኒ ዐረጉ ውስተ ሰማይ ህየኒ አንተ ወእመኒ ወረድኩ ውስተ ቀላይ ህየኒ ሀሎከ ።
ወእመኒ ነሣርኩ ክንፈ ከመ ንስር ወሠረርኩ እስከ ማሕለቅተ ባሕር ።
ህየኒ እዴከ ትመርሐኒ ወታነብረኒ የማንከ ።
ወእቤ ጽልመትኑ እንጋ ኬደኒ ወሌሊትኒ ብሩህ ውስተ ትፍሥሕትየ ።
እስመ ጽልመትኒ ኢይጸልም በኀቤከ ወሌሊትኒ ብሩህ ከመ መዐልት በአምጣነ ጽልመታ ከማሁ ብርሃነ ።
እስመ አንተ ፈጠርከ ኵልያትየ እግዚኦ ወተወከፍከኒ ከመ አእምር ።
እገኒ ለከ እግዚኦ እስመ ግሩመ ተሰባሕከ መንክር ግብርከ ወነፍስየ ትጤይቆ ጥቀ ።
ወኢይትኀባእ እምኔከ አዕጽምትየ ዘገበርከ በኅቡእ ወኢአካልየ በመትሕት ምድር ።
ወዘሂ ኢገበርኩ ርእያ አዕይንቲከ ወኵሊ ይጸሐፍ ወስተ መጽሐፍከ መዐልተ ይትፈጠሩ ወኢይሄሉ አሐዱ እምኔሆሙ ።
ወበኀቤየሰ ፈድፋደ ክቡራን አዕርክቲከ እግዚኦ ወፈድፋደ ጸንዑ እምቀደምቶሙ ።
ወእኌልቆሙ እምኆፃ ይበዝኁ ተንሣእኩሂ ወዓዲ ሀሎኩ ምስሌከ ።
እመሰ ቀተልኮሙ ለኃጥአን እግዚኦ ዕድወ ደም ተገሐሠ እምኔየ ።
እስመ ይዜሀሩ በሕሊናሆሙ ወይነሥእዎን ለአህጉሪከ በከንቱ ።
አኮኑ ጸላእተከ ጸላእኩ እግዚኦ ወተመንሰውኩ በእንተ ፀርከ ።
ፍጹመ ጽልአ ጸላእክዎሙ ወኮኑኒ ፀርየ ።
ፍትነኒ እግዚኦ ወአመክር ልብየ አመክረኒ ወርኢ ፍናውየ ።
ወርኢ እመ ትረክብ ዐመፃ በላዕሌየ ወምርሐኒ ፍኖተ ዘለዓለም ።
ይብል አብድ በልቡ አልቦ እግዚአብሔር ኀስሩ ወረኵሱ በምግባሪሆሙ አልቦ ዘይገብራ ለሠናይት አልቦ ወኢአሐዱ ።
እግዚአብሔር ሐወጸ እምሰማይ ላዕለ እጓለ እምሕያው ከመ ይርአይ እመቦ ጠቢበ ዘየኀሦ ።
ኵሉ ዐረየ ወኅቡረ ዐለወ አልቦ ዘይገብራ ለሠናይት አልቦ ወኢአሐዱ ።
ከመ መቃብር ክሡት ጐራዒቶሙ ወጸልሐዉ በልሳናቲሆሙ ።
ሕምዘ አርዌ ምድር ታሕተ ከነፍሪሆሙ መሪር አፋሆሙ ወምሉእ መርገ ።
በሊኅ እገሪሆሙ ለክዒወ ደም ኀሳር ወቅጥቃጤ ውስተ ፍኖቶሙ ወኢያአምርዋ ለፍኖተ ሰላም ወአልቦ ፍርሀተ እግዚአብሔር ቅድመ አዕይንቲሆሙ ወኢያአምሩ ኵሎሙ ገበርተ ዐመፃ ።
እለ ይውኅጥዎሙ ለሕዝብየ ከመ በሊዐ እክል ወለእግዚአብሔርሰ ኢጸውዕዎ ።
ወበህየ ፈርሁ ወገረሞሙ ዘኢኮነ ግሩመ እስመ እግዚአብሔር ውስተ ትውልደ ጻድቃን ።
ወአስተኀፈርክሙ ምክረ ነዳይ እስመ እግዚአብሔር ተስፋሆሙ ውእቱ ።
መኑ ይሁብ መድኀኒተ እምጽዮን ለእስራኤል አመ ሜጠ እግዚአብሔር ፄዋ ሕዝቡ ይትፌሣሕ ያዕቆብ ወይትሐሠይ እስራኤል ።
አሌፍ ብፁአን እለ ንጹሓን በፍኖቶሙ እለ ይሐውሩ በሕገ እግዚአብሔር ።
ብፁዓን እለ ይኀሡ ስምዖ ወበኵሉ ልቦሙ ይኀሥዎ ።
ወእለሰ ይገብሩ ዐመፃ ፍኖተ ዚአሁ ኢሖሩ ።
አንተ አዘዝከ ይዕቀቡ ትእዛዘከ ፈድፋደ ።
ይረትዕሰ ይርታዕ ፍኖትየ ከመ እዕቀብ ኵነኔከ ።
ውእቱ ጊዜ ኢይትኀፈር በርእየ ኵሉ ትእዛዝከ ።
እገኒ ለከ እግዚኦ በልብ ርቱዕ ሶበ ተመሀርኩ ኵነኔ ጽድቅከ ።
ወአዐቅብ ኵነኔከ ወኢትግድፈኒ ለዝሉፉ ።
ቤት በምንተ ያረትዕ ወሬዛ ፍኖቶ በዐቂበ ነቢብከ ።
በኵሉ ልብየ ኀሠሥኩከ ኢታርሕቀኒ እምትእዛዝከ ።
ውስተ ክብየ ኀባእኩ ነቢበከ ከመ ኢየአብስ ለከ ።
ብሩክ አንተ እግዚኦ ወምህረኒ ኵነኔከ ።
በከናፍርየ ነገርኩ ኵሎ ኰነኔ አፉከ ።
በፍኖተ ስመዕከ ተፈሣሕኩ ከመ ዘበኵሉ ብዕል ።
ወእዛዋዕ በትእዛዝከ ወአኀሥሥ ፍናዊከ ።
ወአነብብ ትእዛዛቲከ ወኢይረስዕ ቃለከ ።
ጋሜል ዕስዮ ለገብርከ ከመ እሕዮ ወእዕቀብ ነቢበከ ።
ክሥቶን ለአዕይንትየ ወእርአይ መድምመከ እምሕግከ ።
ፈላሲ አነ ውስተ ምድር ኢትኅባእ እምኔየ ትእዛዘከ ።
አፍቀረት ነፍስየ ወፈተወት ኵነኔከ በኵሉ ጊዜ ።
ገሠጽኮሙ ለዕቡያን ርጉማን እለ ይትገሐሡ እምትእዛዝከ ።
አእትት እምኔየ ጽእለተ ወኀሳረ እስመ ትእዛዘከ ኀሠሥኩ ።
እስመ ነበሩ መላእክት ወኪያየ ሐመዩ ወገብርከሰ ይዛዋዕ በኵነኔከ ።
እስመ ስምዕከ ተመሀርየ ውእቱ ወምክርየኒ ኵነኔ ዚአከ ።
ዳሌጥ ጠግዐት ነፍስየ በምድር አሕይወኒ በከመ ነቢብከ ።
ነገርኩ ፍናዊከ ወሰማዕከኒ ወምህረኒ ኵነኔከ ።
ፍኖተ ጽድቅከ አለብወኒ ወእዛዋዕ በመንክርከ ።
ደቀሰት ነፍስየ እምሐዘን አጽንዐኒ በነቢብከ ።
ፍኖተ ዐመፃ አርሕቅ እምኔየ ወበሕግከ ተሣሀለኒ ።
ፍኖተ ጽድቅከ አብደርኩ ወኵነኔከሰ ኢረሳዕኩ ።
ተለውኩ ስምዐከ እግዚኦ ኢታስተኀፍረኒ ።
ፍኖተ ትእዛዝከ ሮጽኩ ሶበ አርሐብኮ ለልብየ ።
ሄ ምህረኒ እግዚኦ ፍኖተ ጽድቅከ ወእኅሥሣ በኵሉ ጊዜ ።
አለብወኒ ወእኅሥሥ ሕገከ ወእዕቀቦ በኵሉ ልብየ ።
ምርሐኒ ፍኖተ ትእዛዝከ እስመ ኪያሃ ፈቀድኩ ።
ሚጥ ልብየ ውስተ ስምዕከ ወአኮ ውስተ ትዕግልት ።
ሚጦን ለአዕይንትየ ከመ ኢይርአያ ከንቶ ወአሕይወኒ በፍኖትከ ።
አቅም ለገብርከ ዘነበብከ ውስተ ነቢብከ ።
አእትት እምኔየ ጽእለተ ዘተሐዘብኩ እስመ ሠናይ ኵነኔከ ።
ናሁ ፈተውኩ ትእዛዘከ ወአሕይወኒ በጽድቅከ ።
ዋው ወይምጻእ ላዕሌየ ምሕረትከ እግዚኦ እግዚኦ አድኅኖትከ በከመ ነቢብከ ።
አውሥኦሙ ቃለ ለእለ ይጼእሉኒ እስመ ተወከልኩ በቃልከ ።
ወኢታእትት ቃለ ጽድቅ እምአፉየ ለግሙራ እስመ ተወከልኩ በኵነኔከ ።
ወአዐቅብ ሕገከ በኵሉ ጊዜ ለዓለም ወለዓለመ ዓለም ።
ወአሐውር ስፉሕ እስመ ትእዛዘከ ኀሠሥኩ ።
ወእነግር ስምዐከ በቅድመ ነገሥተ ወኢይትኀፈር ።
ወአነብብ ትእዛዘከ ዘአፍቀርኩ ጥቀ ።
ወአነሥእ እደውየ ኀበ ትእዛዝከ ዘአፍቀርኩ ወእዛዋዕ በትእዛዝከ ።
ዛይ ተዘከር ቃለከ ዘአሰፈውኮ ለገብርከ ።
ወይእቲ አስተፈሥሐተኒ በሕማምየ እስመ ቃልከ አሕየወኒ ።
ዕቡያን ዐመፃ ፈድፋደ ወእምሕግከሰ ኢተገሐሥኩ ።
ወተዘከርኩ ፍትሐከ ዘእምዓለም ወተፈሣሕኩ እግዚኦ ።
ሐዘን አኀዘኒ እምኃጥአን እለ ኀደጉ ሕገከ ።
መዝሙር ኮነኒ ኵነኔከ በብሔር ኀበ ፈለስኩ ።
ተዘከርኩ በሌሊት ስመከ እግዚኦ ወዐቀብኩ ሕገከ ።
ወይእቲ ኮነተኒ እስመ ኵነኔከ ኀሠሥኩ ።
ሔት ክፍልየ እግዚአብሔር ወእቤ ይዕቀቡ ሕገከ ።
ሰአልኩ ገጸከ እግዚኦ በኵሉ ልብየ ተሣሀለኒ በከመ ነቢብከ ።
ወሐለይኩ በእንተ ፍናዊከ ወሜጥኩ እግርየ ውስተ ስምዕከ ።
አጥባዕኩ ወኢናፈቁ ለዐቂበ ትእዛዝከ ።
አሕባለ ኃጥአን ተፀፍራ ላዕሌየ ወሕገከሰ ኢረሳዕኩ ።
መንፍቀ ሌሊት እትነሣእ ከመ እግነይ ለከ በእንተ ኵነኔ ጽድቅከ ።
ከማሆሙ አነ ለኵሎሙ እለ ይፈርሁከ ወለእለ የዐቅቡ ትእዛዘከ ።
ሣህልከ እግዚኦ መልአ ምድረ ወምህረኒ ኵነኔከ ።
ጤት ሠናይተ ገበርከ ላዕለ ገብርከ እግዚኦ በከመ ቃልከ ።
ሠናይተ ምክር ወጥበበ ምህረኒ እስመ ተአመንኩ በትእዛዝከ ።
ወአንሰ ዘእንበለ እሕምም ነሳሕኩ ወበእንተዝ አነ ዐቀብኩ ነቢበከ ።
ኄር አንተ እግዚኦ ወበኂሩትከ ምህረኒ ኵነኔከ ።
በዝኀ ላዕሌየ ዐመፃሆሙ ለዕቡያን ወአንሰ በኵሉ ልብየ ኀሠሥኩ ትእዛዘከ ።
ረግዐ ከመ ሐሊብ ልቦሙ ወአንሰ አነብብ በሕግከ ።
ደለወኒ ዘአሕመምከኒ ከመ አእምር ኵነኔከ ።
ይኄይሰኒ ሕገ አፉከ እምአእላፍ ወርቅ ወብሩር ።
ዮድ እደቂከ ገብራኒ ወለሐኳኒ አለብወኒ ወእትመሀር ትእዛዘከ ።
እለ ይፈርሁከ ይርእዩኒ ወይትፌሥሑ እስመ ተወከልኩ በነቢብከ ።
አእመርኩ እግዚኦ ከመ ጽድቅ ኵነኔከ ወበርቱዕ አሕመምከኒ ።
ይኩነኒ ምሕረትከ ከመ ያስተፈሥሐኒ ወበከመ ነቢብከ ይኩኖ ለገብርከ ።
ይምጽአኒ ሣህልከ ወእሕየው እስመ ተመሀርየ ውእቱ ሕግከ ።
ይትኀፈሩ ዕቡያን እስመ ዐመፃ መከሩ ላዕሌየ ወአንሰ እዛዋዕ በትእዛዝከ ።
ይግብኡኒ እለ ይፈርሁከ ወእለ ያአምሩ ስምዐከ ።
ለይኩን ልብየ ንጹሐ በኵነኔከ ከመ ኢይተኀፈር ።
ካፍ ኀለፈት ነፍስየ ውስተ አድኅኖትከ ወተወከልኩ በቃልከ ።
ደክማ አዕይንትየ ለመድኀኒትከ እንዘ ይብላ ማእዜ ታስተፌሥሐኒ ።
እስመ ኮንኩ ከመ ዝቅ ውስተ አስሐትያ ወኵነኔከሰ ኢረሳዕኩ ።
ሚመጠን እማንቱ መዋዕሊሁ ለገብርከ ወማእዜ ትፈትሕ ሊተ እምእለ ይሰዱኒ ።
ነገሩኒ ኃጥአን ዘውዐ ወአኮሰ ከመ ሕግከ እግዚኦ ።
ኵሉ ትእዛዝከ ጽድቅ በዐመፃ ሰደዱኒ ርድአኒ ።
ሕቀ ከመ ዘእምደምሰሱኒ ውስተ ምድር ወአንሰ ኢኀደጉ ትእዛዘከ ።
በከመ ምሕረትከ አሕይወኒ ወእዕቀብ ስምዐ አፉከ ።
ላሜድ እግዚኦ ለዓለም ይነብር ቃልከ ውስተ ሰማይ ።
ወለትውልደ ትውልድ ጽድቅከ ሳረርካ ለምድር ወትነብር ።
ወበትእዛዝከ ይቀውም ዕለት እስመ ኵሎ ቀነይከ ።
ሶበ አኮ ሕግከ ተመሀርየ ውእቱ ትካት እምተሐጐልኩ በኀሳርየ ።
ለዓለም ኢይረስዕ ኵነኔከ እስመ ቦቱ አሕየውከኒ ።
ዘዚአከ አነ አድኅነኒ እስመ ኵነኔከ ኀሠሥኩ ።
ኪያየ ይጸንሑ ኃጥአን ይቅትሉኒ እስመ ስምዐከ ለበውኩ ።
ለኵሉ ግብር ርኢኩ ማኅለቅቶ ወትእዛዝከሰ ርሒብ ፈድፋደ ።
ሜም ጥቀ አፍቀርኩ ሕገከ እግዚኦ ኵሎ አሚረ ተምሀርየ ውእቱ ።
እምጸላእትየ አጥበበኒ ትእዛዝከ እስመ ለዓለም ሊተ ውእቱ ።
እምኵሎሙ እለ መሀሩኒ ጠበብኩ እስመ ተመሀርየ ውእቱ ትእዛዝከ ።
ወእምአእሩግኒ ጠበብኩ እስመ ትእዛዘከ ኀሠሥኩ ።
እምኵሉ ፍኖተ ዐመፃ ከላእኩ እግርየ ከመ እዕቀብ ነቢበከ ።
ወኢተገሐስኩ እምኵነኔከ እስመ አንተ መሀርከኒ ።
ጥዑም ለጕርዔየ ነቢብከ እምዓር ወሶከር ጥዕመኒ ለአፉየ ።
እምትእዛዝከ ለበውኩ በእንተዝ ኵሎ ፍኖተ ዐመፃ ጸላእኩ ።
ኖን ማሕቶት ለእግርየ ሕግከ ብርሃን ለፍኖትየ ።
መሐልኩ ወአጥባዕኩ ከመ እዕቀብ ኵነኔ ጽድቅከ ።
ሐመምኩ ፈድፋደ እግዚኦ አሕይወኒ በከመ ነቢብከ ።
ሥመር እግዚኦ ቃለ አፉየ ወምህረኒ ኵነኔከ ።
ነፍስየ ውስተ እዴከ በኵሉ ጊዜ ወኢረሳዕኩ ሕገከ ።
ሠርዑ ሊተ ኃጥአን መሥገርተ ወኢስሕትኩ እምትእዛዝከ ።
ወረስኩ ስምዐከ ለዓለም እስመ ሐሤቱ ለልብየ ውእቱ ።
ሜጥኩ ልብየ ከመ እግበር ትእዛዘከ ለዓለም ዘእንበለ ሒስ ።
ሳምኬት ዐማፂያነ ጻላእኩ ወሕገከሰ አፍቀርኩ ።
ረዳኢየ ወምስካይየ አንተ ወበቃልከ ተወከልኩ ።
ተገሐሡ እምኔየ ዐማፂያን ወእኅሥሥ ትእዛዞ ለአምላኪየ ።
ተወከፈኒ በከመ ነቢብከ ወእሕየው ወኢታስተኀፍረኒ እምተስፋየ ።
ርድእኒ ወአድኅነኒ ወአነብብ በኵነኔከ በኵሉ ጊዜ ።
አኅሰርኮሙ ለኵሎሙ እለ ይርሕቁ እምትእዛዝከ እስመ ዐመፃ ፍትወቶሙ ።
ዐላውያን እሙንቱ ኵሎሙ ኃጥአነ ምድር በእንተዝ አፍቀርኩ ስምዐከ ።
አውድድ ውስተ ሥጋየ ፈሪሆተከ እስመ ፈራህኩ እምኵነኔከ ።
ዔ ገበርኩ ፍትሐ ወጽድቀ ኢትመጥወኒ ለእለ ይሣቅዩኒ ።
ጽንሖ ለገብርከ ውስተ ሠናይ ወኢይትዐገሉኒ ዕቡያን ።
ደክማ አዕይንትየ ለአድኅኖትከ ወለቃለ ጽድቅከ ።
ግበር ለገብርከ በከመ ምሕረትከ ወምህረኒ ኵነኔከ ።
ገብርከ አነ አለብወኒ ወአእምር ስምዐከ ።
ጊዜ ለገቢር ለእግዚአብሔር ወዐለዉ ሕገከ ።
በእንተዝ አፍቀርኩ ትእዛዘከ እምወርቅ ወእምጳዝዮን ።
በእንተዝ አርታዕኩ ኀበ ኵሉ ትእዛዝከ ኵሎ ፈኖተ ዐመፃ ጸላእኩ ።
ፌ መንክር ስምዕከ በእንተዝ ኀሠሠቶ ነፍስየ ።
ነገረ ቃልከ ያበርህ ወያጠብብ ሕፃናተ ።
አፉየ ከሠትከ ወነፍስየ አናኅኩ እስመ ትእዛዘከ አፍቀርኩ ።
ነጽር ላዕሌየ ወተሣሀለኒ በከመ ፍትሖሙ ለእለ ያፍቅሩ ስመከ ።
አርትዕ ፍኖትየ ወሑረትየ በከመ ነቢብከ ወአይምአኒ ኵሉ ኀጢአት ።
አድኅነኒ እምትእግልተ እጓለ እመሕያው ወእዕቀብ ትእዛዘከ ።
አብርህ ገጸከ ላዕለ ገብርከ ወምህረኒ ኵነኔከ ።
ሙሓዘ ማይ ወረደ እምአዕይንትየ ወእመአኮሰ እምኢዐቅብኩ ሕገከ ።
ጻዴ ጻድቅ አንተ እግዚኦ ወርቱዕ ኳነኔከ ።
ወአዘዝከ ስምዐከ በጽድቅ ወርቱዓ ፈድፋደ ።
መሰወኒ ቅንአተ ቤትከ እስመ ረስዑ ትእዛዘከ ጸላእትየ ።
ርሱን ቃልከ ፈድፋደ ወገብርከሰ አፍቀሮ ።
ወሬዛ አነ ወትሑት ወሕገከሰ ኢረሳዕኩ ።
ጽድቅከሰ ጽድቅ ዘለዓለም ወቃልከኒ እሙን ውእቱ ።
ሕማም ወምንዳቤ ረከበኒ ወትእዛዝከሰ ተመሀርየ ውእቱ ።
ጽድቅ ውእቱ ስምዕከ ለዓለም አለብወኒ ወአሕይወኒ ።
ቆፍ ጸራኅኩ በኵሉ ልብየ ስምዐኒ እግዚኦ ወኀሠሥኩ ኵነኔከ ።
ጸራኅኩ ኀቤከ ስምዐኒ ወአድኅነኒ ወእዕቀብ ስምዐከ ።
በጻሕኩ ማእከለ አድባር ወከላሕኩ እስመ ቃለከ ተሰፈውኩ ።
በጽሓ አዕይንትየ ለገዪስ ከመ አንብብ ቃለከ ።
ሰማዕ እግዚኦ ቃልየ በከመ ሣህልከ ወአሕይወኒ በከመ ፍትሕከ ።
ቀርቡ እለ ሮዱኒ በዐመፃ ወእምሕግከሰ ርሕቁ ።
ቅሩብ አንተ እግዚኦ ወርቱዕ ኵሉ ፍናዊከ ።
እምትካት አእመርኩ እምስምዕከ ከመ ለዓለም ሳረርኮን ።
ሬስ ርኢ ሕማምየ ወአድኅነኒ እስመ ኢረሳዕኩ ሕገከ ።
ፍታሕ ፍትሕየ ወባልሐኒ ወበእንተ ቃልከ አሕይወኒ ።
ርሑቅ ሕይወት እምኃጥአን እስመ ኢኀሠሡ ኵነኔከ ።
ብዙኅ ሣህልከ እግዚኦ ፈድፋደ ወአሕይወኒ በከመ ፍትሕከ ።
ብዙኃን እለ ሮዱኒ ወአመንደቡኒ ወኢተገሐስኩ እምስምዕከ ።
ርኢኩ አብደነ ወተከዝኩ እስመ ኢዐቀቡ ቃለከ ።
ርኢ ከመ አፍቀርኩ ትእዛዘከ እግዚኦ አሕይወኒ በሣህልከ ።
ቀዳሜ ቃልከ ጽድቅ ውእቱ ወለዓለም ኵሉ ኵነኔከ ጽድቅ ።
ሳን መላእክት ሰደዱኒ በከንቱ ወእምቃልከ ደንገፀኒ ልብየ ።
ወበቃልከ ተፈሣሕኩ ከመ ዘረከበ ምህርካ ብዙኀ ።
ዐመፃ ጸላእኩ ወአስቆረርኩ ወሕገከሰ አፍቀርኩ ።
ስብዐ ለዕለትየ እሴብሐከ በእንተ ኵነኔ ጽድቅከ ።
ሰላም ብዙኅ ለእለ ያፍቅሩ ስመከ ወአልቦሙ ዕቅፍተ ።
ተሰፈውኩ አድኅኖተከ እግዚኦ ወዐቀብኩ ትእዛዘከ ።
ዐቀበት ነፍስየ ስምዐከ ወአፍቀረቶ ፈድፋደ ።
ዐቀብኩ ትእዛዘከ ወስምዐከኒ እስመ ኵሉ ፍናዊየ ቅድሜከ እግዚኦ ።
ታው ለትቅረብ ስእለትየ ኀቤከ እግዚኦ ወበከመ ቃልከ አለብወኒ ።
ትብጻሕ አስተብቍዖትየ ቅድሜከ እግዚኦ ወበከመ ቃልከ አድኅነኒ ።
ጐሥዐ ከናፍርየ ስብሐቲከ እስመ መሀርከኒ ኵነኔከ ።
ነበበ ልሳንየ ቃለከ እስመ ጽድቅ ኵሉ ትእዛዝከ ።
ይኩነኒ የማንከ ከመ ያድኅነኒ እስመ ትእዛዘከ አፍቀርኩ ።
አፍቀርኩ አድኅኖተከ እግዚኦ ወሕግከሰ ተመሀርየ ውእቱ ።
ትሕየወኒ ነፍስየ ወእሰብሐከ ወይርድአኒ ኵነኔ ዚአከ ።
ተረሳዕኩ ከመ በግዕ ዘተገድፈ ኅሥሦ ለገብርከ እስመ ትእዛዘከ ኢረሳዕኩ ።
ኵልክሙ አሕዛብ ጥፍሑ እደዊክሙ ወየብቡ ለእግዚአብሔር በቃለ ትፍሥሕት ።
እስመ ልዑል ወግሩም እግዚአብሔር ወንጉሥ ዐቢይ ውእቱ ዲበ ኵሉ ምድር ።
አግረረ ለነ አሕዛብ ወሕዘበ ታሕተ እገሪነ ወኀረየነ ሎቱ ለርስቱ ።
ሥኖ ለያዕቆብ ዘአፍቀረ ።
ዐርገ እግዚአብሔር በይባቤ ወእግዚእነ በቃለ ቀርን ።
ዘምሩ ለአምላክነ ዘምሩ ዘምሩ ለንጉሥነ ዘምሩ ።
እስመ ንጉሥ እግዚአብሔር ለኵሉ ምድር ዘምሩ ልብወ ።
ነግሠ እግዚአብሔር ላዕለ ኵሉ አሕዛብ እግዚአብሔርሰ ይነብር ዲበ መንበሩ ቅዱስ ።
መላእክተ አሕዛብ ተጋብኡ ምስለ አምላከ አብርሃም እስመ ለእግዚአብሔር ጽኑዓነ ምድር ፈድፋደ ተለዐሉ ።
ለምንት ይዜሀር ኀያል በእከዩ ወይዔምፅ ኵሎ አሚረ ።
ኀጢአተ ሐለየ ልብከ ከመ መላፄ በሊኅ ገበርከ ሕብለ ።
አብደርከ እኪተ እምሠናይት ወትዔምፅ እምትንብብ ጽድቀ ።
ወአፍቀርከ ኵሎ ነገረ ልሳን መስጥም ።
በእንተዝ ይነሥተከ እግዚአብሔር ለዝሉፉ ይመልሐከ ወያፈልሰከ እምቤትከ ወሥርወከኒ እምድረ ሕያዋን ።
ይርአዩ ጻድቃን ወይፍርሁ ወይስሐቁ ላዕሌሁ ወይበሉ ነዋ ብእሲ ዘኢረሰዮ ለእግዚአብሔር ረዳኢሁ ።
ወተአመነ በብዝኀ ብዑሉ ወተኀየለ በከንቱ ።
ወአንሰ ከመ ዕፀ ዘይት ስሙር ውስተ ቤተ እግዚአብሔር ወተወከልኩ በምሕረቱ ለእግዚአብሔር ለዓለም ወለዓለመ ዓለም ።
እገኒ ለከ ለዓለም እስመ ገበርከ ሊተ ወእሴፈዋ ለምሕረትከ እስመ ሠናያቲከ ኀበ ጻድቃኒከ ።
አድኅነኒ እግዚኦ እስመ ኀልቀ ኄር ወውሕደ ሀይማኖት እምአጓለ እምሕያው ።
ከንቶ ይትናገሩ አሐዱ ምስለ ካልኡ በከናፍረ ጕሕሉት በልብ ወበልብ ይትናገሩ ።
ይሤርዎን እግዚአብሔር ለከናፍረ ጕሕሉት ወለልሳን እንተ ታዐቢ ነቢበ ።
እለ ይብሉ ናዐቢ ልሳናቲነ ወከናፍሪነኒ ኀቤነ እሙንቱ ኑ ውእቱ እግዚእነ ።
በእንተ ሕማዎሙ ለነዳያን ወበእንተ ገዐሮሙ ለሙቁሓን ይእዜ እትነሣእ ይቤ እግዚአብሔር እሬሲ መድኀኒተ ወእግህድ ቦቱ ቃለ እግዚአብሔር ቃል ንጹሕ ።
ከመ ብሩር ጽሩይ ወንጡፍ ወፍቱን እምድር ዘአጽረይዎ ምስብዒተ ።
አንተ እግዚኦ ዕቀበነ ወተማኅፀነነ እምዛቲ ትውልድ ወእስከ ለዓለም ዐውደ የሐውሩ ረሲዓን ።
ወበከመ ልዕልናከ ሠራዕኮሙ ለደቂቀ እጓለ እመሕያው ።
እግዚአብሔር ቆመ ውስተ ማኅበረ አማልክት ወይኴንን በማእከለ አማልክት ።
እስከ ማእዜኑ ትኴንኑ ዐመፃ ወታደልዉ ለገጸ ኃጥአን ።
ፍትሑ ለነዳይ ወለእጓለ ማውታ ወአጽድቁ ግፉዐ ወምስኪነ ።
ወአድኅኑ ባሕታዌ ወጽኑሰ ወአንግፍዎሙ እምእደ ኃጥአን ።
ኢያእመሩ ወኢለበዉ ውስተ ጽልመት የሐውሩ ወያድለቀልቁ ኵሉ መሰረታተ አድባር ።
አንሰ እቤ አማልክት አንትሙ ወደቂቀ ልዑል ኵልክሙ ።
አንትሙሰ ከመ ሰብእ ትመውቱ ወከመ አሐዱ እመላእክት ትወድቁ ።
ተንሥእ እግዚኦ ወኰንና ለምድር እስመ እንተ ትወርስ በኵሉ አሕዛብ ።
ተፈሥሑ ለእግዚአብሔር ዘረድአነ ወየብቡ ለአምላከ ያዕቆብ ።
ንሥኡ መዝሙር ወሀቡ ከበሮ መዝሙር ሐዋዝ ምስለ መሰንቆ ።
ንፍኁ ቀርነ በዕለተ ሠርቅ በእምርት ዕለት በዓልነ ።
እስመ ሥርዐቱ ለእስራኤል ውእቱ ወፍትሑ ለአምላከ ያዕቆብ ።
ወአቀመ ስምዐ ለዮሴፍ አመ የሐውር ብሔረ ግብጽ ወሰምዐ ልሳነ ዘኢያአምር ።
ወሜጠ ዘባኖ እምሕራማቲሆሙ ወተቀንያ እደዊሁ ውስተ አክፋር ።
ወምንዳቤከ ጸዋዕከኒ ወአድኀንኩከ ወተሰጠውኩከ በዐውሎ ኅቡእ ወአመከርኩከ በኀበ ማየ ቅሥት ።
ስምዐኒ ሕዝብየ ወእንግርከ እስራኤል ወአስምዕ ለከ ።
እመሰ ሰማዕከኒ ኢይከውነከ አምላከ ግብት ወኢትስግድ ለአምላክ ነኪር ።
እስመ አነ ውእቱ እግዚአብሔር አምላክከ ዘአውፃእኩከ እምድረ ግብጽ አርሕብ አፉከ ወእነልኦ ለከ ።
ወኢሰምዑኒ ሕዝብየ ቃልየ ወእስራኤልኒ ኢያፅምኡኒ ።
ወፈነውኩ ሎሙ በከመ ምግባሮሙ ወሖሩ በሕሊና ልቦመ ።
ሶበሰ ሰምዑኒ ሕዝብየ ቃልየ ወእስራኤልኒ ሶበ ሖሩ በፍኖትየ ።
እምአኅሰርክዎሙ በኵሉ ለጸላእቶሙ ወእምወደይኩ እዴየ ዲበ እለ ይሣቅይዎሙ ።
ጸላእቱሰ ለእግዚአብሔር ሐሰውዎ ወይከውን ጊዜሆሙ እስከ ለዓለም ።
ወሴሰዮሙ ሥብሐ ስርናይ ወአጽገቦሙ መዓረ እምኰኵሕ ።
አአኵተከ እግዚኦ እስመ ተወከፍክኒ ወስላተ ጸላኢየ ኢረሰይከኒ ።
እግዚኦ አምላኪየ ጸራኅኩ ኀቤከ ወተሣሀልከኒ ።
እግዚኦ አውፃእካ እምሲኦል ለነፍስየ ወአድኀንከኒ እምእለ ይወርዱ ውስተ ግብ ።
ዘምሩ ለእግዚአብሔር ጻድቃኑ ወግነዩ ለዝክረ ቅድሳቱ ።
እስመ መቅሠፍት እመዐቱ ወሐይው እምፈቅዱ በምሴት ይደምፅ ብካይ ወበጽባሕ ፍሥሓ ።
አንሰ እቤ በትድላየ ኢይትሀወክ ለዓለም ።
እግዚኦ በሥምረትከ ሀባ ኀይለ ለሕይወትየ ሜጥከሰ ገጸከ ወኮንኩ ድንጉፀ ።
ኀቤከ እግዚኦ ጸራኅኩ ኀበ አምላኪየ እስእል ።
ምንተ ያሰልጥ ደምየ ለእመ ወረድኩ ውስተ ሙስና መሬትኑ የአምነከ ወይነግር ጽድቀከ ።
ሰምዐ እግዚአብሔር ወተሠሀለኒ ወኮነኒ እግዚአብሔር ረዳኢየ ።
ከመዝ እዜምር ለከ ክብርየ ወኢይደንግፅ ሜጥከ ላሕየ ወአስተፈሣሕከኒ ሰጠጥከ ሠቅየ ወሐሤተ አቅነትከኒ ።
እግዚኦ አምላኪየ እገኒ ለከ ለዓለም ።
ቃልየ ኀበ እግዚአብሔር ጸራኅኩ ቃልየ ኀበ እግዚአብሔር ወአፅምአኒ ።
በዕለተ ምንደቤየ ኀሠሥክዎ ለእግዚአብሔር እደውየ ሌሊተ ቅድሜሁ ወኢኬዱኒ ።
ቀብጸት ነፍስየ ትፍሥሕተ ተዘከርክዎ ለእግዚአብሔር ወተፈሣሕኩ ተዛዋዕኩሂ ወዐንበዘት ነፍስየ ።
ተራከብክዎን ለሰዓታተ ኵሎሙ ጸላእትየ ደንገፅኩሂ ወኢነበብኩ ።
ወሐለይኩ መዋዕለ ትካት ወተዘከርኩ ዐመተ ዓለም ወአንበብኩ ።
ሌሊተ ተዛዋዕኩ ምስለ ልብየ ወአንቃክህዋ ለነፍስየ ።
ቦኑ ለዓለም ይገድፍ እግዚአብሔር ወኢይደግምኑ እንከ ተሣህሎ ።
ቦኑ ለግሙራ ይመትር ምሕረቶ ለትውልደ ትውልድ ።
ወይረስዕኑ እግዚአብሔር ተሣህሎ ወይደፍንኑ ምሕረቶ በመዐቱ ።
ወእቤ እምይእዜ ወጠንኩ ከመዝ ያስተባሪ የማኖ ልዑል ።
ወተዘከርኩ ግብሮ ለእግዚአብሔር እስመ እዜከር ዘትካት ምሕረትከ ።
ወአነብብ በኵሉ ምግባሪከ ወእዛዋዕ በግብርከ ።
እግዚኦ ውስተ መቅደስ ፍኖትከ መኑ አምላክ ዐቢይ ከመ አምላክነ ።
አንተ እግዚአብሔር ባሕቲትከ ዘትገብር መንክረ አርአይኮሙ ለሕዝብከ ኀያለከ ።
ወአድኀንኮሙ ለሕዝብከ በመዝራዕትከ ለደቂቀ ያዕቆብ ወዮሴፍ ።
ርእዩከ ማያት እግዚኦ ርእዩከ ማያት ወፈርሁ ።
ደንገፁ ቀላያት ማያት ወደምፁ ማያቲሆሙ ቃለ ወሀቡ ደመናት ወአሕፃከ ያወፅኡ ቃለ ነጐድጓድከ በሰረገላት ።
አስተርአየ መባርቅቲሁ ለዓለም ርዕደት ወአድለቅለቀት ምድር ።
ውስተ ባሕር ፍኖትከ ወአሰርከኒ ውስተ ማይ ብዙኅ ወኢይትዐወቅ አሰርከ ።
ወመራሕኮሙ ከመ አባግዕ ለሕዝብከ በእደ ሙሴ ወአሮን ።
ብፁዕ ብእሲ ዘይፈርሆ ለእግዚአብሔር ወዘይፈቅድ ትእዛዞ ፈድፋደ ።
ወይከውን ጽኑዐ ዘርዑ ውስተ ምድር ትውልደ ጻድቃን ይትባረኩ ።
ክብር ወብዕል ውስተ ቤቱ ወጽድቁኒ ይነብር ለዓለመ ዓለም ።
ሠረቀ ብርሃን ለራትዓን በውስተ ጽልመት መሓሪ ወመስተሣህል እግዚአብሔር ወጻድቅ አምላክነ ።
ብእሲ መሓሪ መስተሣህል ወኄር ወይዔቅም ቃሎ በውስተ ፍትሕ ወኢይትሀወክ ለዓለም ።
ዝክረ ጻድቅ ለዓለም ይሄሉ ወኢይፈርህ እምነገር እኩይ ።
ጥቡዕ ልቡ ለተወክሎ በእግዚአብሔር ።
ጽኑዕ ልቡ ወኢይትሀወክ ለዓለም እስከ ይሬኢ በጸላእቱ ።
ዘረወ ወወሀበ ለነዳይ ወጽድቁኒ ይነብር ለዓለመ ዓለም ወይትሌዐል ቀርኑ በክብር ።
ይሬኢ ኃጥእ ወይትመዓዕ ወይሐቂ ስነኒሁ ወይትመሰው ወተኀልቅ ፍትወቶሙ ለኃጥአን ።
አፅምእ እግዚኦ እዝነከ ኀቤየ ወስምዐኒ እስመ ነዳይ ወምስኪን አነ ።
ዕቀባ ለነፍስየ እስመ የዋህ አን አድኅኖ ለገብርከ አምላኪየ ዘተወከለ ኪያከ ።
ተሣሀለኒ እግዚኦ እስመ ኀቤከ እጸርኅ ኵሎ አሚረ ።
ወአስተፈሥሓ ለነፍሰ ገብርከ እስመ ኀቤከ አንቃዕደውኩ ነፍስየ ።
እስመ መሓሪ አንተ እግዚኦ ወመስተሣህል ወብዙኅ ሣህልከ ለኵሎሙ እለ ይጼውዑከ ።
አፅምእ እግዚኦ ጸሎትየ ወነጽር ቃለ ስእለትየ ።
በዕለተ ምንዳቤየ ጸራኅኩ እስመ ሰማዕከኒ ።
አልቦ ዘይመስለከ እምነ አማልክት እግዚኦ ወአልቦ ዘከመ ምግባሪከ ።
ኵሎሙ አሕዛብ እለ ገበርከ ይምጽኡ ወይስግዱ ቅድሜከ እግዚኦ ወይሰብሑ ለስምከ ።
እስመ ዐቢይ አንተ እግዚኦ ወትገብር መንክረ አንተ እግዚአብሔር ባሕቲትከ ዐቢይ ።
ምርሐኒ እግዚኦ ፍኖተከ ወእሖር በጽድቅከ ይትፌሣሕኒ ልብየ ለፈሪሀ ስምከ ።
እገኒ ለከ እግዚኦ በኵሉ ልብየ አምላኪየ ወእሴብሕ ለስምከ ለዓለም ።
እስመ ዐብየት ምሕረትከ ላዕሌየ ወአድኀንካ ለነፍስየ እምሲኦል ታሕቲት ።
አምላኪየ ዐማፅያን ቆሙ ላዕሌየ ወማኅበረ እኩያን ኀሠሥዋ ለነፍስየ ወኢረሰዩከ ቅድሜሆሙ ።
ወአንተሰ እግዚኦ መሓሪ ወመስተሣህል ርሑቀ መዐት ወብዙኀ ምሕረት ወጻድቅ ።
ነጽር ላዕሌየ ወተሣሀለኒ ሀቦ ኀይለ ለገብርከ ወአድኅኖ ለወልደ አመትከ ።
ግበር ምስሌነ ትእምርተ ለሠናይ ወይርአዩ ጸላእትነ ወይትኀፈሩ ከመ አንተ እግዚኦ ረዳእከነ ወአስተፈሣሕከነ ።
ከመ ያፈቅር ኀየል ኀበ አንቅዕተ ማያት ከማሁ ታፈቅር ነፍስየ ኀበ እግዚአብሔር ።
ጸምአት ነፍስይ ኀበ አምላኪየ ሕያው ማእዜ እበጽሕ ወእሬኢ ገጾ ለአምላኪየ ።
ሲሳየ ኮነኒ አንብዕየ መዐልተ ወሌሊተ እስመ ይብሉኒ ኵሎ አሚረ አይቴ ውእቱ አምላክከ ።
ዘንተ ተዘኪርየ ተክዕወት ነፍስየ በላዕሌየ እስመ እበውእ ውስተ መካነ ማኅደረ ስብሐት ቤተ እግዚአብሔር በቃለ አሚን ወትፍሥሕት ደምፁ እለ ይገብሩ በዓለ ።
ለምንት ትቴክዚ ነፍስየ ወለምንት ተሀውክኒ እመኒ በእግዚአብሔር ከመ እገኒ ሎቱ መድኀኔ ገጽየ አምላኪየ ።
ተሀውከት ነፍስየ በላዕሌየ በእንተዝ እዜከረከ እግዚኦ በምድረ ዮርዳኖስ በአርሞንኤም በደብር ንኡስ ።
ቀላይ ለቀላይ ትጼውዓ በቃለ አስራቢከ ኵሉ ማዕበልከ ወሞገድከ እንተ ላዕሌየ ኀለፈ ።
መዐልተ ይኤዝዝ እግዚአብሔር ሣህሎ ወሌሊተ ይነብር እምኀቤየ ብፅአተ ሕይወትየ ለእግዚአብሔር ።
እብሎ ለእግዚአብሔር አምላኪየ አንተ ለምንት ትረስዐኒ ለምንት ተኀድገኒ ወለምንት ትኩዝየ አንሶሱ ሶበ ያመነድቡኒ ፀርየ ።
ወያጸንጵዉኒ አዕጽምትየ ወይጼእሉኒ ኵሎሙ ጸላእትየ እስመ ይብሉኒ ኵሎ አሚረ አይቴ ውእቱ አምላክከ ።
ግነዩ ለእግዚአብሔር ወጸውዑ ስሞ ወንግርዎሙ ለአሕዛብ ምግባሮ ።
ሰብሕዎ ወዘምሩ ሎቱ ወንግሩ ኵሎ መንክሮ ።
ወትከብሩ በስሙ ቅዱስ ለይትፌሣሕ ልብ ዘየኀሦ ለእግዚአብሔር ።
ኅሥዎ ለእግዚአብሔር ወትጸንዑ ወኅሡ ገጾ በኵሉ ጊዜ ።
ወተዘከሩ መንክሮ ዘገብረ ተአምሪሁ ወኵነኔ አፉሁ ።
ዘርዐ አብርሃም አግብርቲሁ ወደቂቀ ያዕቆብ ኅሩያኒሁ ።
ውእቱ እግዚአብሔር አምላክነ ውስተ ኵሉ ምድር ኵነኔሁ ።
ወተዘከረ ሥርዐቶ ዘለዓለም ቃሎ ዘአዘዘ ለዐሠርቱ ምእት ትውልድ ።
ዘሠርዐ ለአብርሃም ወመሐለ ለይስሐቅ ስምዐ ለያዕቆብ ።
ወለእስራኤል ኪዳኖ ዘለዓለም ወይቤሎ ለከ እሁበከ ምድረ ከናዐን ።
ትኩንክሙ ሐብለ ርስትክሙ ውኁዳን ጥቀ እሙንቱ ወፈላስያን ውስቴታ ።
ወኀለፉ እምሕዝብ ውስተ ሕዝብ ወእምነገሥት ውስተ ካልእ ሕዝብ ።
ወኢኀደገ ይስሐጦሙ ሰብእ ወገሠጸ ነገሥተ በእንቲአሆሙ ።
ኢትግስሱ መሲሓንየ ወኢታሕሥሙ ዲበ ነቢያትየ ።
ወአምጽአ ረኃበ ለብሔር ወአጥፍአ ኵሎ ኀይለ እክል ።
ፈነወ ብእሴ ቅድሜሆሙ ወተሰይጠ ዮሴፍ ወኮነ ገብረ ።
ወሐማ እገሪሁ በመዋቅሕት ወአምሰጠት ነፍሱ እምኀጺን ።
ዘእንበለ ይብጻሕ ቃሉ ቃለ እግዚአብሔር እመከሮ ።
ወፈነወ ንጉሥ ወፈትሖ ወሤሞ መልአከ አሕዛብ ።
ወረሰዮ እግዚአ ለቤቱ ወአኰነኖ ላዕለ ኵሉ ጥሪቱ ።
ከመ ይገሥጾሙ ለመላእክቲሁ ከማሁ ወከመ ያጥብቦሙ ለሊቃውንቲሁ ከማሁ ።
ወቦአ እስራኤል ብሔረ ግብጽ ወያዕቆብኒ ኀደረ ምድረ ካም ።
ወአብዝኆሙ ለሕዝቡ ፈድፋደ ወአጽንዖሙ እምፀሮሙ ።
ወሜጠ ልቦሙ ከመ ይጽልኡ ሕዝቦ ወከመ ይሐብልይዎሙ ለአግብርቲሁ ።
ወፈነወ ሙሴሃ ገብሮ ወአሮንሃ ኅሩዮ ።
ወሤመ ቃለ ትእምርት ላዕሌሆሙ ወመንክሮሂ በምድረ ካም ።
ወፈነወ ጽልመተ ወአጽለሞሙ ወአምረርዎ ለቃሉ ።
ወረሰየ ማዮሙ ደመ ወቀተለ ዐሣቲሆሙ ።
ወአውፅአት ምድሮሙ ቈርነነዓተ ውስተ አብያተ ነገሥቶሙ ።
ይቤ ወመጽአ አኮት ወትንንያ ውስተ ኵሉ ምድሮሙ ።
ወረሰየ ዝናሞሙ በረደ ወነደ እሳት ውስተ ምድሮሙ ።
ወቀተለ ወይኖሙ ወበለሶሙ ወቀጥቀጠ ኵሎ ዕፀወ ብሔሮሙ ።
ይቤ ወመጽአ አንበጣ ወደጎብያ ዘአልቦ ኈልቈ ።
ወበልዐ ኵሎ ሣዕረ ብሔሮሙ ወበልዐ ኵሎ ፍሬ ምድሮሙ ።
ወቀተለ ኵሎ በኵረ ብሔሮሙ ወቀዳሜ ኵሉ ተግባሮሙ ።
ወአውፅኦሙ በወርቅ ወበብሩር ወአልቦ ደዌ ውስተ ሕዝቦሙ ።
ወተፈሥሑ ግብጽ በፀአቶሙ እስመ ፈርሀዎሙ ።
ወአንጦልዐ ደመና ወሰወሮሙ ወእሳትኒ ከመ ያብርህ ሎሙ በሌሊት ።
ወሰአሉ ወመጽአ ፍርፍርት ወአጽገቦሙ ኅብስተ ሰማይ ።
ወአንቅዐ ኰኵሐ ወአውሐዘ ማየ ወሖሩ አፍላግ ውስተ በድው ።
እስመ ተዘከረ ቃሎ ቅዱሰ ዘኀበ አብርሃም ገብሩ ።
ወአውፅኦሙ ለሕዝብ በትፍሥሕት ወለኅሩያኒሁ በሐሤት ።
ወወሀቦሙ በሐውርተ አሕዛብ ወወረሱ ጻማ ባዕድ ።
ከመ ይዕቀቡ ሕጎ ወይኅሥሡ ሥርዐቶ ።
እግዚአብሔር ነግሠ ስብሐቲሁ ለብሰ ለብሰ እግዚአብሔር ኀይሎ ወቀነተ ወአጽንዓ ለዓለም ከመ ኢታንቀልቅል ።
ድልው መንበርከ እግዚኦ እምትካት ወእስከ ለዓለም አንተ ክመ ።
አልዐሉ አፍላግ እግዚኦ አልዐሉ አፍላግ ቃላቲሆሙ ።
እምቃለ ማያት ብዙኅ መንክር ተላህያ ለባሕር መንክርሰ እግዚአብሔር በአርያሙ ።
ስምዐ ዚአከ እሙን ፈድፋደ ለቤትከ ይደሉ ስብሐት እግዚኦ ለነዋኅ መዋዕል ።
አንሣእኩ አዕይንትየ መንገለ አድባር እምአይቴ ይምጻእ ረድኤትየ ።
ረድኤትየሰ እምኀበ እግዚአብሔር ዘገብረ ሰማየ ወምድረ ።
ወኢይሁቦን ሁከተ ለእገሪከ ወኢይዴቅስ ዘየዐቅበከ ።
ናሁ ኢይዴቅስ ወኢይነውም ዘየዐቅቦ ለእስራኤል ።
እግዚአብሔር ይዕቀብከ ወእግዚአብሔር ይክድንከ በየማነ እዴሁ ።
መዐልተ ፀሐይ ኢያውዒከ ወኢወርኅ በሌሊት ።
እግዚአብሔር ይዕቀብከ እምኵሉ እኩይ ወይትማኅፀና ለነፍስከ እግዚአብሔር ።
እግዚአብሔር ይዕቀብከ በንግደትከ ወበእትወትከ እምይእዜ ወእስከ ለዓለም ።
ተሣሀለኒ እግዚኦ በከመ ዕበየ ሣህልከ ወበከመ ብዙኀ መሕረትከ ደምስስ ኃጢአትየ ።
ኅፅበኒ ወአንጽሐኒ እምኀጢአትየ ወእምአበሳየኒ አንጽሐኒ ።
እስመ ለልየ አአምር ጌጋይየ ወኀጢአትየኒ ቅድሜከ ውእቱ በኵሉ ጊዜ ።
ለከ ለባሕቲትከ አበስኩ ወእኩየኒ በቅድሜከ ገበርኩ ከመ ትጽደቅ በነቢብከ ወትማእ በኵነኔከ ።
እስመ ናሁ በኀጢአት ተፀነስኩ ወበዐመፃ ወለደተኒ እምየ ።
እስመ ናሁ ጽድቀ አፍቀርከ ዘኢይትነበብ ኅቡአ ጥበብከ አይዳዕከኒ ።
ትነዝኀኒ በአዛብ ወእነጽሕ ተኀፅበኒ እምበረድ እጸዐዱ ።
ታሰምዐኒ ትፍሥሕተ ወሐሤተ ወይትፌሥሑ አዕጽምተ ጻድቃን ።
ሚጥ ገጸከ እምኀጢአትየ ወደምስስ ሊተ ኵሎ አበሳየ ።
ልበ ንጹሐ ፍጥር ሊተ እግዚኦ ወመንፈሰ ርቱዐ ሐድስ ውስተ ከርሥየ ።
ኢትግድፈኒ እምቅድመ ገጽከ ወመንፈሰከ ቅዱሰ ኢታውፅእ እምላዕሌየ ።
ዕስየኒ ፍሥሓ በአድኅኖትከ ወበመንፈስ ዐዚዝ አጽንዐኒ ።
ከመ እምሀሮሙ ለኃጥአን ፈኖተከ ወረሲዓን ይትመየጡ ኀቤከ ።
አድኅነኒ እምደም እግዚአብሔር አምላከ መድኀኒትየ ይትፌሣሕ ልሳንየ በጽድቀ ዚአከ ።
እግዚኦ ትከሥት ከናፍርየ ወአፉየ ያየድዕ ስብሐቲከ ።
ሶበሰ ፈቀድከ መሥዋዕተኒ እምወሀብኩ ወጽንሓሕኒ ኢትሠምር ።
መሥዋዕቱ ለእግዚአብሔር መንፈስ የዋህ ልበ ትሑተ ወየዋሀ ኢይሜንን እግዚአብሔር ።
አሠንያ እግዚኦ በሥምረትከ ለጽዮን ወይትሐንጻ አረፋቲሃ ለኢየሩሳሌም ።
አመ ትሠምር መሥዋዕተ ጽድቅ መባአኒ ወቍርባነኒ አሜሃ ያዐርጉ ውስተ ምሥዋዒከ አልህምተ ።
ብፁዓን ኵሎሙ እለ ይፈርህዎ ለእግዚአብሔር እለ የሐውሩ በፍናዊሁ ።
ፍሬ ጻማከ ትሴሰይ ብፁዕ አንተ ወሠናይ ለከ ።
ብእሲትከ ከመ ወይን ስሙር ውስተ ጽርሐ ቤትከ ወውሉድከ ከመ ተክለ ዘይት ሐይት ሐዲስ ዐውድ ማእድከ ።
ናሁ ከመዝ ይትባረክ ብእሲ ዘይፈርሆ ለእግዚአብሔር ።
ይባርከከ እግዚአብሔር እምጽዮን ወትሬኢ ሠናይታ ለኢየሩሳሌም በኵሉ መዋዕለ ሕይወትከ ።
ወትሬኢ ውሉደ ውሉድከ ሰላም ላዕለ እስራኤል ።
እባርኮ ለእግዚአብሔር በኵሉ ጊዜ ወዘልፈ ስብሓቲሁ ውስተ አፉየ ።
በእግዚአብሔር ትከብር ነፍስየ ይስምዑ የዋሃን ወይትፈሥሑ ።
አዕብይዎ ለእግዚአብሔር ምስሌየ ወናልዕል ስሞ ኅቡረ ።
ኀሠሥክዎ ለእግዚአብሔር ወተሠጥወኒ ወእምኵሉ ምንዳቤየ አድኀነኒ ።
ቅረቡ ኀቤሁ ወያበርህ ለክሙ ወኢይትኀፈር ገጽክሙ ።
ዝንቱ ነዳይ ጸርኀ ወእግዚአብሔር ሰምዖ ወእምኵሉ ምንዳቤሁ አድኀኖ ።
ይትዐየን መልአከ እግዚአብሔር ዐውዶሙ ለእለ ይፈርህዎ ወያድኅኖሙ ።
ጠዐሙ ወታእምሩ ከመ ኄር እግዚአብሔር ብፁዕ ብእሲ ዘተወከለ ቦቱ ።
ፍርህዎ ለእግዚአብሔር ኵልክሙ ቅዱሳኑ እስመ አልቦሙ ተፅናሰ ለእለ ይፈርህዎ ።
ብዑላንሰ ነድዩ ወርኅቡ ወእለሰ ይኀሥዎ ለእግዚአብሔር ኢተጸነሱ እምኵሎ ሠናይ ።
ንዑ ደቂቅየ ወስምዑኒ ፈሪሀ እግዚአብሔር እምህርክሙ ።
መኑ ውእቱ ብእሲ ዘይፈቅዱ ሐይወ ወያፍቅር ይርእይ መዋዕለ ሠናያተ ።
ክላእ ልሳነከ እምእኩይ ወከናፍሪከኒ ከመ ኢይንብባ ጕሕሉተ ።
ተገሐሥ እምእኩይ ወግበር ሠናየ ኅሥሣ ለሰላም ወዴግና ።
እስመ አዕይንቲሁ ለእግዚአብሔር ኀበ ጻድቃኑ ወእዝኑሂ ኀበ ስእለቶሙ ።
ገጹ ለእግዚአብሔር ኀበ እለ ይገብሩ እኩየ ከመ ይሠረው እምድር ዝክሮሙ ።
ጸርኁ ጻድቃን ወእግዚአብሔር ሰምዖሙ ወእምኵሉ ምንዳቤሆሙ አድኀኖሙ ።
ቅሩብ እግዚአብሔር ለየዋሃነ ልብ ወያድኅኖሙ ለትሑታነ መንፈስ ።
ብዙኅ ሕማሞሙ ለጻድቃን ወእምኵሉ ያድኅኖሙ እግዚአብሔር ።
እግዚአብሔር የዐቅብ ኵሎ አዕጽምቲሆሙ ወኢይትቀጠቀጥ አሐዱ እምውስቴቶሙ ።
ሞቱ ለኃጥእ ፀዋግ ወእለሰ ይጸልእዎ ለጻድቅ ይኔስሑ ።
ይቤዙ እግዚአብሔር ነፍሰ አግብርቲሁ ወኢይኔስሑ ኵሎሙ እለ ይትዌከሉ ቦቱ ።
ይኄይስ ተአምኖ በእግዚአብሔር ወዘምሮ ለስምከ ልዑል ።
ወነጊረ በጽባሕ ምሕረትከ ወጽድቅከኒ በሌሊት ።
በዘዐሠርቱ አውታሪሁ መዝሙረ ማኅሌት ወመሰንቆ ።
እስመ አስተፈሣሕከኒ እግዚኦ በምግባሪከ ወእትሐሠይ በግብረ እደዊከ ።
ጥቀ ዐቢይ ግብርከ እግዚኦ ወፈድፋደ ዕሙቅ ሕሊናከ ።
ብእሲ አብድ ኢያአምር ወዘአልቦ ልበ ኢይሌብዎ ለዝንቱ ።
ሶበ ይበቍሉ ኃጥአን ከመ ሣዕር ወይሠርጹ ኵሎሙ ገበርተ ዐመፃ ።
ከመ ይሠረዉ ለዓለመ ዓለም ወአንተሰ ልዑል ለዓለም እግዚኦ ።
እስመ ናሁ ጸላእትከ ይትሐጐሉ ወይዘረዉ ኵሎሙ ገበርተ ዐመፃ ።
ወይትሌዐል ቀርንየ ከመ ዘአሐዱ ቀርኑ ወይጠልል በቅብእ ሲበትየ ።
ወርእየት ዐይንየ በጸላእትየ ወሰምዐት እዝንየ ዲቤሆሙ ለእኩያን እለ ቆሙ ላዕሌየ ።
ጻድቅከ ከመ በቀልት ይፈሪ ወይበዝኅ ከመ ዘግባ ዘሊባኖስ ።
ትኩላን እሙንቱ ውስተ ቤተ እግዚአብሔር ወይበቍሉ ውስተ ዐጸዱ ለአምላክነ ።
ውእቱ አሚረ ይበዝኁ በርሥአን ጥሉል ወይከውኑ ዕሩፋነ ።
ወይነግሩ ከመ ጽድቅ እግዚአብሔር አምላክነ ወአልቦ ዐመፃ በኀቤሁ ።
እግዚኦ መኑ ከማከ ኢታርምም ወኢትጸመም እግዚኦ ።
እስመ ናሁ ወውዑ ፀርከ ወአንሥኡ ርእሶሙ ጸላእትከ ።
ወተጓሕለውዎሙ ምክረ ለሕዝብከ ወተማከሩ ዲበ ቅዱሳኒከ ።
ወይቤሉ ንዑ ንሥርዎሙ እምአሕዛብ ወኢይዝክሩ እንከ ስመ እስራኤል ።
እስመ ተማከሩ ኅቡረ ወዐረዩ ላዕሌከ ተሰካተዩ ወተካየዱ ተዓይኒሆሙ ለኢዶምያስ ወለእስማኤላውያን ።
ሞአብ ወአጋራውያን ጌባል ወአሞን ወአማሌቅ ።
ወአሎፍሊ ምስለ ሰብአ ጢሮስ ።
ወአሶርሂ ኀበረ ምስሌሆሙ ወኮንዎሙ ረድኤተ ለደቂቀ ሎጥ ።
ረስዮሙ ከመ ምድያም ወሲሳራ ወከመ ኢያቤስ በፈለገ ቂሶን ።
ወይሠረዉ ከመ እለ እንዶር ወይኩኑ ከመ መሬተ ምድር ።
ረስዮሙ ለመላእክቲሆሙ ከመ ሆሬብ ወዜብ ወዜብሄል ወሰልማና ወኵሎሙ መላእክቲሆሙ ።
እለ ይብሉ ንወርስ ምስዋዒሁ ለእግዚአብሔር ።
አምላኪየ ረስዮሙ ከመ መንኰራኵር ወከመ ሣዕር ዘቅድመ ገጸ እሳት ።
ወከመ እሳት ዘያውዒ ገዳመ ወከመ ነበልባል ዘያነድድ አድባረ ።
ከማሁ ስድዶሙ በዐውሎከ ወሁኮሙ በመቅሠፍትከ ።
ምላእ ውስተ ገጾሙ ኀሳረ ወያእምሩ ስመከ እግዚኦ ።
ይትኀፈሩ ወይትሀወኩ ለዓለመ ዓለም ወይኅሰሩ ወይትሐጐሉ ።
ወያእምሩ ስመከ እግዚኦ ከመ አንተ ባሕቲትከ ልዑል ዲበ ኵሉ ምድር ።
እቤ አዐቅብ አፉየ ከመ ኢይስሐት በልሳንየ ወአንበርኩ ዐቃቤ ለአፉየ ሶበ ይትቃወሙኒ ኃጥአን ቅድሜየ ።
ተጸመምኩ ወአትሐትኩ ርእስየ ወአርመምኩ ለሠናይ ወተሕደሰኒ ቍስልየ ።
ወሞቀኒ ልብየ በውስጤየ ወነደ እሳት እምአንብቦትየ ።
ወእቤ በልሳንየ ንግረኒ እግዚኦ ደኃሪትየ ምንት እማንቱ ኈልቆን ለመዋዕልየ ከመ አእምር ለምንት እዴኀር አነ ።
ናሁ ብሉያተረሰይኮነ ለመዋዕልየ ወአካልየኒ ወኢከመ ምንት በቅድሜከ ወባሕቱ ከንቱ ኵሉ ደቂቀ እጓለ እመሕያው ።
ወከመ ጽላሎት ያንሶሱ ኵሉ ሰብእ ወባሕቱ ከንቶ ይትሀወኩ ይዘግቡ ወኢያአምሩ ለዘ ያስተጋብኡ ።
ወይእዜኒ መኑ ተስፋየ አኮኑ እግዚአብሔር ወትዕግስትየኒ እምኅቤከ ውእቱ ።
ወእምኵሉ ኀጢአትየ አድኅነኒ ወረሰይከኒ ጽእለተ ለአብዳን ።
ተጸመምኩ ወኢከሠትኩ አፉየ እስመ አንተ ፈጠርከኒ ።
አርሕቅ እምኔከ መቅሠፍተከ እስመ እምጽንዐ እዴከ ኀለቁ አነ ።
በተግሣጽከ በእንተ ኀጢአቱ ተዛለፍኮ ለሰብእ ወመሰውካ ከመ ሳሬት ለነፍሱ ወባሕቱ ከንቶ ይትሀወኩ ኵሉ ሰብእ ።
ስምዐኒ እግዚኦ ጸሎትየ ወስእለትየ ወአፅምአኒ አንብዕየ ወኢትጸመመኒ እስመ ፈላሲ አነ ውስተ ምድር ወነግድ ከመ ኵሉ አበውየ ።
ሥኅተኒ ከመ አዕርፍ ዘእንበለ እሖር ኀበ ኢይገብእ ።
ስምዐኒ እግዚኦ ጸሎትየ ወይብጻሕ ቅድሜከ ገዐርየ ።
ወኢትሚጥ ገጸከ እምኔየ በዕለተ መንዳቤየ አፅምእ እዝነከ ኀቤየ አመ ዕለተ እጼውዐከ ፍጡነ ስምዐኒ ።
እስመ ኀልቀ ከመ ጢስ መዋዕልየ ወነቅጸ ከመ ሣዕር አዕጽምትየ ።
ተቀሠፍኩ ወየብሰ ከመ ሣዕር ልብየ እስመ ተረስዐኒ በሊዐ እክል ።
እምቃለ ገዐርየ ጠግዐ ሥጋየ ዲበ አዕጽምትየ ።
ወኮንኩ ከመ አዱገ መረብ ዘገዳም ወኮንኩ ከመ ጉጓ ውስተ ቤት ሌሊተ ።
ተጋህኩ ወኮንኩ ከመ ዖፍ ባሕታዊ ውስተ ናሕስ ።
ኵሎ አሚረ ይጼእሉኒ ጸላእትየ ወእለኒ ይሰዱኒ ይሰካትዩ ላዕሌየ ።
እስመ ሐመደ ከመ እክል ቀማሕኩ ወስቴየኒ ምስለ አንብዕየ ሰተይኩ ።
እምገጸ መቅሠፍተ መዐትከ እስመ አንሣእከኒ ወነፃኅከኒ ።
ወመዋዕልየኒ ከመ ጽላሎት ኀለፈ ወአነሂ ከመ ሣዕር የበስኩ ።
ወአንተሰ እግዚኦ ለዓለም ትነብር ወዝክርከኒ ለትውልደ ትውልድ ።
ተንሥእ እግዚኦ ወተሣሀለ ለጽዮን እስመ ጊዜሃ ውእቱ ከመ ተሣሀላ ወበጽሐ ዕድሜሃ ።
እስመ ሠምሩ አግብርቲከ እበኒሃ ወአክበርዎ ለመሬታ ።
ወይፍርሁ አሕዛብ ስመከ እግዚኦ ወኵሎሙ ነገሥት ለስብሐቲከ ።
እስመ የሐንጻ እግዚአብሔር ለጽዮን ወያስተርኢ በስብሐቲሁ ።
ወነጸረ ላዕለ ጸሎተ ነዳይ ወኢተቈጥዐ ስእለቶሙ ።
ወተጽሕፈት ዛቲ ለካልእ ትውልድ ወሕዝብ ዘይትፈጠር ይሴብሖ ለእግዚአብሔር ።
እስመ ሐወጸ እምሰማየ መቅደሱ እግዚአብሔር ሐወጸ እምሰማይ ዲበ ምድር ።
ከመ ይስማዕ ገዐሮሙ ለሙቁሓን ወከመ ያሕይዎሙ ለደቂቀ ቅቱላን ።
ከመ ይንግሩ በጽዮን ስመ እግዚአብሔር ወስብሐቲሁኒ በኢየሩሳሌም ።
ሶበ ተጋብኡ አሕዛብ ኅቡረ ወነገሥትኒ ከመ ይትቀነዩ ለእግዚአብሔር ።
ወተሠጥዎሙ በፍኖተ ኀይሉ ንግረኒ ውሕዶን ለመዋዕልየ ።
ወኢትሰደኒ በመንፈቀ ዐመትየ ለትውልደ ትውልድ ዐመቲከ ።
አንተ እግዚኦ አቅደምከ ሳርሮታ ለምድር ወግብረ እደዊከ እማንቱ ሰማያት ።
እማንቱሰ ይትሐጐላ ወአንተሰ ትሄሉ ወኵሉ ከመ ልብስ ይበሊ ።
ወከመ ሞጣሕት ትዌልጦሙ ወይትዌለጡ ወአንተሰ አንተ ክመ ወዐመቲከኒ ዘኢየኀልቅ ።
ወደቂቀ አግብርቲከ ይነብርዋ ወዘርዖሙኒ ለዓለም ይጸንዕ ።
ተሣሀለኒ እግዚኦ እስመ ኬደኒ ሰብእ ወኵሎ አሚረ አስርሐኒ ቀትል ።
ወኬዱኒ ፀርየ ኵሎ አሚረ በኑኀ ዕለት እስመ ብዙኃን እለ ፀብኡኒ ወፈራህኩ ።
ወአንሰ ኪያከ ተወከልኩ እግዚኦ ።
በእግዚአብሔር እሴብሕ ቃልየ ወበእግዚአብሔር ተወከልኩ ኢይፈርህ ምንተ ይሬስየኒ ዘሥጋ ።
ወኵሎ አሚረ ያስቆርሩኒ ዘነበብኩ ወላዕሌየ ይመክሩ ኵሎ እኩየ ።
ይጸንሑኒ ወይትኀብኡኒ ወእሙንቱሰ ሰኰናየ ያስተሓይጹኒ ።
ወዘልፈ ይጸንሕዋ ለነፍስየ ወኢታድኅኖሙ ወኢበምንትኒ ወታጸድፎሙ ለአሕዛብ በመዐትከ ።
አምላኪየ እነግረከ ሕይወትየ ወአንበርኩ አንብዕየ ቅድሜከ በከመ አዘዝከ ።
ለይግብኡ ፀርየ ድኅሬሆሙ አመ ዕለተ እጼውዐከ ናሁ አእመርኩ ከመ አምላኪየ አንተ ።
በእግዚአብሔር እሴብሕ ቃልየ በእግዚአብሔር ይከብር ዘነበብኩ ።
ወበእግዚአብሔር ተወከልኩ ኢይፈርህ ምንተ ይሬስየኒ ሰብእ ።
እምኀቤይ እሁብ ብፅአትየ ለስብሓቲከ ።
እስመ አድኀንካ እሞት ለነፍስየ ወለአዕይንትየኒ እምአንብዕ ወለእገርየኒ እምዳኅፅ ከመ አሥምሮ ለእግዚአብሔር በብሔረ ሕያዋን ።
ተባርኮ ነፍስየ ለእግዚአብሔር ወኵሉ አዕጽምትየ ለስሙ ቅዱስ ።
ተባርኮ ነፍስየ ለእግዚአብሔር ወኢትርሳዕ ኵሎ ሰብሐቲሁ ።
ዘይሰሪ ለከ ኵሎ ኃጢአትከ ዘይፌውሰከ እምኵሉ ደዌከ ።
ዘያድኅና እሙስና ለሕይወትከ ዘይኬልለከ በሣህሉ ወበምሕረቱ ።
ዘያጸግባ እምበረከቱ ለፍትወትከ ዘይሔድሳ ከመ ንስር ለውርዙትከ ።
ገባሬ ሣህል እግዚአብሔር ወይፈትሕ ለኵሉ ግፉዓን ።
አርአየ ፍናዊሁ ለሙሴ ወለደቂቀ እስራኤል ሥምረቶ ።
መሓሪ ወመስተሣህል እግዚአብሔር ርሑቀ መዐት ወብዙኀ ምሕረት ወጻድቅ ።
ኢይቀሥፍ ወትረ ወኢይትመዓዕ ዘልፈ ።
አኮ በከመ ኀጢአትነ ዘገብረ ለነ ወኢፈደየነ በከመ አበሳነ ።
ወበከመ ልዑል ሰማይ እምድር አጽንዐ ምሕረቶ እግዚአብሔር ላዕለ እለ ይፈርህዎ ።
ወበከመ ይርሕቅ ሠርቅ እምዐረብ አርሐቀ እምኔነ ኀጢአተነ ።
ወበከመ ይምሕር አብ ውሉደ ከማሁ ይምሕሮሙ እግዚአብሔር ለእለ ይፈርህዎ ።
እስመ ውእቱ ያአመር ፍጥረተነ ተዘከር እግዚኦ ከመ መሬት ንሕነ ።
ወሰብእሰ ከመ ሣዕር መዋዕሊሁ ወከመ ጽጌ ገዳም ከማሁ ይፈሪ ።
እስመ መንፈስ ይወፅእ እምኔሁ ወኢይሄሉ እንከ ወኢያአምር እንከ መካኖ ።
ወሣህሉሰ ለእግዚአብሔር እምዓለም ወእስከ ለዓለም ዲበ እለ ይፈርህዎ ።
ወጽድቁኒ ዲበ ትውልደ ትውልድ ለእለ የዐቅቡ ሕጎ ወይዜከሩ ትእዛዞ ከመ ይግበሩ ።
እግዚአብሔር አስተዳለወ መንበሮ በሰማያት ወኵሎ ይኴንን በመንግሥቱ ።
ባርክዎ ለእግዚአብሔር ኵልክሙ መላእክቲሁ ጽኑዓን ወኀያላን እለ ትገብሩ ቃሎ ወእለ ትሰምዑ ቃለ ነገሩ ።
ባርክዎ ለእግዚአብሔር ኵሉ ኀይሉ ላእካኑ እለ ይገብሩ ፈቃዶ ።
ባርክዎ ለእግዚአብሔር ኵሉ ተግባሩ ውስተ ኵሉ በሐውርተ መለኮቱ ትባርኮ ነፍስየ ለእግዚአብሔር ።
ስምዐኒ አምላኪየ ስእለትየ ወአፅምአኒ ጸሎትየ ።
እምአጽናፈ ምድር ጸራኅኩ ኀቤከ ሶበ ቀብጸኒ ልብየ ወእምእብን አልዐልከኒ ወመራሕከኒ ።
እስመ ተስፋየ ኮንከኒ ማኅፈድ ጽኑዕ ቅድመ ገጸ ጸላኢ ።
እነብር ቤተከ ለዓለም ወእትከደን በጽላሎተ ክነፊከ ።
እስመ አንተ አምላኪየ ሰማዕከኒ ጸሎትየ ወወሀብኮሙ ርስተ ለእለ ይፈርሁከ ።
እምዕለት ዕለተ ይዌስክ ንጉሥ ዐመቲሁ እስከ መዋዕለ ትውለደ ትውለድ ።
ወይነብር ለዓለም ቅድመ እግዚአብሔር መኑ የኀሥሥ ሣህሎ ወጽድቆ ።
ከመዝ እዜምር ለስምከ ለዓለም ከመ ተሀበኒ ተምኔትየ ኵሎ አሚረ ።
ወፈጸመ ሙሴ ተናግርቶሙ ለኵሉ ደቂቀ እስራኤል ዘንተ ነገረ ።
ወይቤሎሙ ምእት ወዕሥራ ዓም ሊተ ዮም ወኢይክል እንከ በዊአ ወወፂአ ።
ወይቤለኒ ባሕቱ እግዚአብሔር ኢተዐድዎ ለዝንቱ ዮርዳንስ ።
ውእቱ እግዚአብሔር ዘየሐውር ቅድሜከ ውእቱ ያጠፍኦሙ እምቅድመ ገጽከ ለእሉ አሕዛብ ።
ወበከመ እግዚአብሔር ይቤ ከማሁ ይገብሮሙ እግዚአብሔር በከመ ገብሮሙ ለሴዎን ወለአግ ክልኤቱ ነገሥተ አሞሬዎን እለ ይነብሩ ውስተ ማዕዶተ ዮርዳንስ ወለምድሮሙ ።
በከመ ሠረዎሙ ወአግብኦሙ እግዚአብሔር ለክሙ ወገበርክምዎሙ በከመ አዘዝኩክሙ ።
ወተተባዕ ወጽናዕ ወኢትፍራህ ወኢትደንግፅ ወኢትፅበስ በቅድመ ገጾሙ እስመ እግዚአብሔር አምላክከ ውእቱ የሐውር ቅድሜከ ምስሌክሙ ወኢየኀድገከ ወኢያሰትተከ ።
ወጸውዖ ሙሴ ለኢያሱ ወይቤሎ በቅድመ ኵሉ እስራኤል ።
ትባዕ ወጽናዕ እስመ አንተ ትበውእ ቅድሜሁ ለዝንቱ ሕዝብ ውስተ ምድር እንተ መሐለ እግዚአብሔር ለአበዊክሙ ከመ የሀቦሙ ወአንተ ታወርሶሙ ።
ወእግዚአብሔር ዘየሐውር ምስሌከ ወኢየኀድገከ ወኢያሰትተከ ወኢትፍራህ ወኢትደንግፅ ።
ወጸሐፎ ሙሴ ለነገረ ዝንቱ ሕግ ውስተ መጽሐፍ ወወሀቦሙ ለካህናት እለ ይጸውሩ ታቦተ ሕጉ ለእግዚአብሔር ለደቂቀ ሌዊ ወለሊቃናቲሆሙ ለደቂቀ እስራኤል ።
ወአዘዞሙ ሙሴ በይእቲ ዕለት ወይቤ እምድኅረ ሰብዐቱ ዓመት በዓመተ ኅድገት አመ በዓለ መጸለት ።
አመ የሐውር ኵሉ እስራኤል ከመ ያስተርኢ ቅድመ እግዚአብሔር አምላክከ ውስተ መካን ዘኀርየ አንብብዎ ለዝንቱ ሕግ ቅድመ እስራኤል ።
ከመ ይስምዑ ወያእምሩ ፈሪሆቶ ለእግዚአብሔር አምላክክሙ ወሰሚዖሙ ከመ ይግበሩ ኵሎ ሕጎ ለዝንቱ ቃል ።
አስተጋቢኦ ሕዝበ ከመ ይስምዑ ዕዱ ወአንስቱ ወደቂቁ ወግዩራን እለ ውስተ ሀገርክሙ ።
ወደቂቆሙኒ እለ ኢያአምሩ ይስምዑ ወይትመሀሩ ፈሪሆቶ ለእግዚአብሔር አምላክክሙ በኵሉ መዋዕሊሆሙ ።
ዘየሐይዉ እሙንቱ ዲበ ምድር እንተ ውስቴታ ተዐድዉ ዮርዳንስ አንትሙ ከመ ትትዋረስዋ በህየ ።
ወይቤሎ እግዚአብሔር ለሙሴ ናሁ ቀርበ መዋዕለ ሞትከ ።
ጸውዖ ለኢየሱ ወቁሙ ኀበ ኆኅተ ደብተራ ወእኤዝዞ ወሖሩ ሙሴ ወኢየሱ ውስተ ደብተራ ዘመርጡል ።
ወወረደ እግዚአብሔር በዐምደ ደመና ወቆመ ኀበ ኆኅተ ደብተራ ዘመርጡል ።
ወይቤሎ እግዚአብሔር ለሙሴ ።
ናሁ ትነውም አንተ ምስለ አበዊከ ወይትነሣእ ዝንቱ ሕዝብ ወይዜምዉ ድኅረ አማልክተ ባዕድ ዘውስተ ምድር እንተ ውስቴታ ።
ይበውኡ ወየኀድጉኒ ወይትዔወሩ ኪዳንየ ዘተካየድክዎሙ ።
ወእትመዓዕ መዐተ ላዕሌሆሙ በይእቲ ዕለት ወአኀድጎሙ ወእመይጥ ገጽየ እምኔሆሙ ወይከውኑ መብልዐ ለፀሮሙ ወትረክቦ ብዝኅት እኪት ወሥቃይ ወይብል ።
በይእቲ ዕለት እስመ ኀደገኒ እግዚአብሔር አምላኪየ ወኢሀለወ ምስሌነ ረከበተነ ዛቲ እኪት ።
ወአንሰ መይጦ እመይጥ ገጽየ እምኔሆሙ በይእቲ ዕለት እስመ ኵሎ ኀጣይኢሆሙ ዘገብሩ ወገብኡ ኀበ አማልክተ ባዕድ ።
ወይእዜኒ ጸሐፉ ነገራ ለዛቲ ማኅሌት ወመሀርዎሙ ለደቂቀ እስራኤል ወደይዋ ውስተ አፉሆሙ ።
ከመ ትኩነኒ ዛቲ ማኅሌት ስምዐ ላዕለ ደቂቀ እስራኤል ።
እስመ አበውኦሙ ውስተ ምድር ቡርክት እንተ መሐልኩ ለአበዊሆሙ ምድረ እንተ ትውኅዝ ሐሊበ ወመዓረ ።
ወበሊዖሙ ወጸጊቦሙ የዐብዱ ወይገብኡ ኀበ አማልክተ ባዕድ ወያመልክዎሙ ወያምዕዑኒ ወየኀድጉ ኪዳንየ ።
ወትቀውም ላዕሌሆሙ ዛቲ ማኅሌት ስምዐ ቅድመ ገጾሙ እስመ ኢትትረሳዕ እምውስተ አፉሆሙ ወእምውስተ አፈ ውሉዶሙ ።
እስመ አነ አአምር እከዮሙ ኵሎ ዘይገብሩ በዝየ እንበለ አብኦሙ ውስተ ይእቲ ምድር ቡርክት እንተ መሐልኩ ለአበዊሆሙ ።
ወጸሐፋ ሙሴ ለዛቲ ማኅሌት በይእቲ ዕለት ወመሀሮሙ ኪያሃ ለደቂቀ እስራኤል ።
ወአዘዞ ሙሴ ለኢየሱ ወይቤሎ ጽናዕ ወትባዕ እስመ አንተ ታበውኦሙ ለደቂቀ እስራኤል ውስተ ምድር እንተ መሐለ እግዚአብሔር ለአበዊሆሙ ወውእቱ ይሄሉ ምስሌከ ።
ወሶበ አኅለቆ ሙሴ ጽሒፎቶ ለዝንቱ ነገረ ሕግ ውስተ መጽሐፍ እስከ ፈጸሞ ።
አዘዞሙ ለሌዋውያን እለ ይጸውሩ ታቦተ ሕጉ ለእግዚአብሔር ወይቤሎሙ ።
ንሥኡ ዘንተ መጽሐፈ ወአንብርዎ ውስተ ከርሣ ለታቦተ ሕጉ ለእግዚአብሔር አምላክክሙ ወይንበር ህየ ስምዐ ለከ ።
እስመ አነ አአምር ወሕኮተከ ወክሳድከ ጽኑዕ ዘእንዘ አነ ሀለውኩ ዓዲየ ሕያው ዮም አምዓዕክምዎ ለእግዚአብሔር ።
እፎኬ ፈድፋደ እምድኅረ ሞትኩ ።
አስተጋብኡ ኀቤየ ዐበይተ ነገድክሙ ወሊቃናቲክሙ ወመኳንንቲክሙ ወጸሐፍቲክሙ ከመ እንግሮሙ ይስምዑ ኵሎ ዘንተ ነገረ ወአስምዕ ላዕሌሆሙ ሰማየ ወምድረ ።
እስመ አነ አአምር ከመ እምድኅረ ሞትኩ አበሳ ትኤብሱ ወተኀድግዋ ለፍኖት እንተ አዘዝኩክሙ ።
ወትመጽእ ላዕሌክሙ እኪት በደኃሪ መዋዕል እስመ ትገብሩ እኪተ ቅድመ እግዚአብሔር አምላክክሙ ከመ ታምዕዕዎ በግብረ እደዊክሙ ።
ወነገሮሙ ሙሴ ወአስምዖሙ ለኵሉ ማኅበረ እስራኤል ነገራ ለዛቲ ማኅሌት ፍጹመ ወይቤ ።
ወለእመ አብአከ እግዚአብሔር አምላክከ ውስተ ምድር እንተ ላቲ ተሐውር ህየ ከመ ትረሳ ወአሰሰለ አሕዛበ ዐበይተ ወብዙኀ እምቅድመ ገጽከ ።
ኬጤዎን ወጌርጌሴዎን ወአሞሬዎን ወከናኔዎን ወፌሬዜዎን ወኤዌዎን ወኢየቡሴዎን ሰብዐቱ አሕዛብ ዐበይት እለ ይጸንዑነ ።
ወአግብኦሙ እግዚአብሔር አምላክከ ውስተ እደዊከ ወቀተልካሆሙ ወአጥፍኦ አጥፍኦሙ ወኢትትካየድ ምስሌሆሙ ኪዳነ ወኢትምሐርዎሙ ።
ወኢትትሐመውዎሙ ወለተከ ኢተሀብ ለወልዱ ወወለቶ ኢትንሣእ ለወልድከ ።
እስመ ያክህዶ ለወልድከ እምኔየ ወያመልክ ባዕዶ አማልክተ ወይትመዓዕ እግዚአብሔር መዐተ ላዕሌክሙ ወይሤርወከ ፍጡነ ።
አላ ከመዝ ግበርዎሙ ምሥዋዓቲሆሙ ንሥቱ ወምስሊሆሙ ቀጥቅጡ ።
ወአዕዋማቲሆሙ ግዝሙ ወአማልክቲሆሙ ዘግልፎ አውዕዩ በእሳት ።
እስመ ሕዝብ ቅዱስ አንተ ለእግዚአብሔር አምላክከ ።
ወኪያከ አብደረ ኀርየ እግዚአብሔር አምላክከ ከመ ትኩኖ ሕዝቦ ሎቱ እምነ ኵሉ አሕዛብ እለ ሀለዉ ዲበ ገጸ ምድር ።
ወአኮ እስመ ትበዝኁ አምነ ኵሉ አሕዛብ አብደረ ኀርዮተክሙ እግዚአብሔር አንትሙሰ ትውሕዱ እምነ ኵሉ አሕዛብ ።
አላ እስመ አፍቀረክሙ እግዚአብሔር ወእስመ የዐቅብ መሐላሁ ዘመሐለ ለአበዊክሙ ።
በበይነ ዝንቱ አውፅአክሙ እግዚአብሔር አምላክክሙ በእድ ጽንዕት ወበመዝራዕት ልዑል ወቤዘወከ እምነ ቤተ ቅኔት እምነ እዴሁ ለፈርዖን ንጉሠ ግብጽ ።
ወታአምር ከመ ውእቱ እግዚአብሔር አምላክከ ውእቱ ።
እግዚእ ወውእቱ አምላክ ማእመን ዘየዐቅብ ኪዳኖ ወምሕረቶ ለእለ ያፈቅርዎ ወየዐቅቡ ትእዛዞ እስከ እልፍ ትውልድ ።
ወይትቤቀሎሙ ለእለ ይጸልእዎ በቅድመ ገጾሙ ወይሤርዎሙ ወኢያጐንዲ ሠርዎቶሙ ለእለ ይጸልእዎ በቅድመ ገጾሙ ።
ወዕቀቡ ትእዛዞ ወኵነኔሁ ወፍትሖ ኵሎ ዘአነ እኤዝዘክሙ ዮም ከመ ትግበርዎ ።
ወለእምከመ ሰማዕክሙ ዘንተ ኵነኔሁ ወዐቀብክምዎ ወገበርክምዎ እግዚአብሔር የዐቅብ ለከ ኪዳኖ ወምሕረቶ ዘመሐለ ለአበዊክሙ ።
ወያፈቅረከ ወይባርከከ ወያስተባዝኀከ ወይባርክ ለከ ፍሬ ከርሥከ ወፍሬ ምድርከ ።
ወስርናየከ ወወይነከ ወቅብአከ ወአዕጻዳተ ላህምከ ወመራዕየ አባግዒከ ላዕለ ምድር እንተ መሐለ እግዚአብሔር ለአበዊከ የሀብከ ።
ወትከውን ቡሩከ እምነ ኵሉ አሕዛብ ወአልቦ መካነ እምነ አንስቲያክሙ ወኢእንተ አልባቲ ውሉደ ወኢእምነ እንስሳክሙ ።
ወያሴስል እግዚአብሔር እምኔከ ኵሎ ደዌ ወኵሎ ሕማመ እኩየ ።
ዘርኢከ መጽአ ላዕለ ግብጽ ወኢያመጽኦ ላዕሌከ ለውእቱ ኵሉ ዘርኢከ ወይመይጦ እምኔከ ወይወስዶ ላዕለ ፀርከ ወላዕለ ኵሉ እለ ይጸልኡከ ።
ወትበልዕ ምህርካሆሙ ለአሕዛብ ዘይሁበከ እግዚአብሔር አምላክከ ወኢትምሐኮሙ ዐይንከ ።
ወኢታምልክ አማልክቲሆሙ እስመ እኩይ ውእቱ ለከ ዝንቱ ።
ወለእመሰ ትብል በልብከ ይበዝኅ ዝንቱ ሕዝብ ወእፎ እክል አጥፍኦቶሙ ።
ኢትፍርሆሙ ተዘክሮ ተዘከር ኵሎ ዘገብረ እግዚአብሔር አምላክከ ላዕለ ፈርዖን ወላዕለ ኵሉ ግብጽ ።
ዐቢየ መንሱተ ዘርእያ አዕይንቲከ ወውእተ ተአምረ ወመድምመ ዐበይተ በእድ ጽንዕት ወመዝራዕት ልዑል ዘከመ አውፅአከ እግዚአብሔር አምላክክሙ እምህየ ።
ከማሁ ይገብሮሙ እግዚአብሔር አምላክክሙ ለኵሉ አሕዛብ እለ ትፈርሁ አንትሙ እምቅድመ ገጾሙ ።
ወይፌኑ እግዚአብሔር አምላክከ ቅድሜከ መቅሠፍተ ላዕሌሆሙ እስከ ያጠፍኦሙ ለእለ ተርፉ ወለእለ ተኀብኡ እምኔከ ።
ወኢትደንግፅ እምቅድመ ገጾሙ እስመ እግዚአብሔር አምላክከ ሀለወ ምስሌከ ወውእቱ አምላክ ዐቢይ ወጽኑዕ ።
ወያጠፍኦሙ እግዚአብሔር አምላክከ ለእሉ አሕዛብ እምቅድመ ገጽከ በበ ንስቲት ንስቲት ።
ወኢትክል አጥፍኦቶሙ ፍጡነ ከመ ኢትኩን ምድር ሐቅለ ወይበዝኅ ላዕሌከ አራዊተ ገዳም ።
ወያገብኦሙ እግዚአብሔር አምላክከ ውስተ እደዊከ ወይደመስሶሙ በዐቢይ ሕርትምና እስከ ያጠፍኦሙ ።
ወያገብኦሙ ለነገሥቶሙ ውስተ እደዊከ ወይደመስስ ስሞሙ እምውእቱ መካን ።
ወአልቦ ዘይትቃወም ቅድመ ገጽከ እስከ ያጠፍኦሙ እግዚአብሔር ።
ለኵሉ ግልፎ አማልክቲሆሙ ወአውዕይዎሙ በእሳት ወኢትፍቶ ኢወርቀ ወኢብሩረ እምኔሆሙ ።
ወኢትንሣእ ለከ ከመ ኢትጌጊ ቦሙ እስመ ርኩሳን እሙንቱ በኀበ እግዚአብሔር አምላክከ ።
ወኢታብእ ርኩሰ ውስተ ቤትከ ወትኩን ርጉመ ከማሁ አርኵሶ ታረኵሶ ወአስቆርሮ ታስቆርሮ እስመ ርጉም ውእቱ ።
ወጸውዖሙ ሙሴ ለኵሉ ደቂቀ እስራኤል ወይቤሎሙ ለሊክሙ ርኢክሙ ኵሎ ዘገብረ እግዚአብሔር ለክሙ በምድረ ግብጽ ላዕለ ፈርዖን ወላዕለ መገብቱ ወላዕለ ኵሉ ምድሩ ።
ዐበይተ መቅሠፍተ ዘርእያ አዕይንቲከ ወዝክቱ ተአምር ወመድምም ዐበይት ወእድ ጽንዕት ወመዝራዕት ልዑል ።
ወኢወሀበክሙ እግዚአብሔር ልበ ታእምሩ ወዐይነ ትርአዩ ወእዝነ ከመ ትስምዑ እስከ ዛቲ ዕለት ።
ወወሰደክሙ አርብዓ ዓመተ ውስተ ገዳም አልባሲክሙ ኢበልየ ወአሣእኒክሙኒ ኢበልየ እምውስተ እገሪክሙ ።
እንዘ እክለ ኢትበልዑ ወወይነ ወሜሰ ኢትሰትዩ እስመ በጻሕክሙ ውስተ ዝንቱ መካን ከመ ታእምሩ ከመ አነ ውእቱ እግዚአብሔር አምላክክሙ ።
ወወፅአ ሴዎን ንጉሠ ሔሴቦን ወአግ ንጉሠ ሞአብ ተቀበሉክሙ ይትቃተሉክሙ ወቀተልናሆሙ ።
ወነሣእነ ምድሮሙ ወወሀብክዎሙ ይእተ ምድረ ለሮቤል ወለጋድ ወመንፈቀ ነገደ ምናሴ ።
ወዕቀቡ ከመ ትግበሩ ኵሎ ነገረ ዝንቱ ኪዳን ከመ ታእምሩ ኵሎ ዘትገብሩ ።
ወናሁ ቆምክሙ አንትሙ ኵልክሙ ቅድመ እግዚአብሔር አምላክክሙ ዐበይተ ነገድክሙ ወሊቃናቲክሙ ወመኳንንቲክሙ ወጸሐፍትክሙ ወኵሉ ተባዕተ እስራኤል ።
አላ ለእለሂ ሀለዉ ዝየ ዮም ምስሌክሙ ቅድመ እግዚአብሔር አምላክክሙ ወለእለሂ ኢሀለዉ ዝየ ምስሌክሙ ዮም ።
እስመ ለሊክሙ ታአምሩ ከመ ነበርነ ውስተ ግብጽ ወዘከመ ኀለፍነ እንተ ማእከሎሙ ለእልክቱ አሕዛብ ወተዐደውናሆሙ ።
ወርኢክሙ ርኵሶሙ ወአማልክቲሆሙ ዕፅ ወእብን ወብሩር ወወርቅ ዘገብሩ ለሊሆሙ ።
ኢይኩን እምኔክሙ ኢብእሲ ወኢብእሲት ወኢሕዝብ ወኢነገድ ወኢመኑሂ ዘያኀድግ ልቦ እምነ እግዚአብሔር አምላክክሙ ወየሐውር ያምልኮሙ ለእልክቱ አማልክተ አሕዛብ ።
ወኢይኩን እምኔክሙ ሥርው እኪት እንተ ትበቍል ወትፈሪ ሕምዘ ወምረተ ።
ወሰሚዐክሙ ቃለ ዝንቱ መርገም ዘይቤ በልቡ ይሰሪ ሊተ እስመ በእበደ ልብየ ገበርኩ ወሖርኩ ከመ ኢያዐሪ መዊተ መአብሰ ምስለ ዘኢአበሰ ።
ኢይፈቅድ እግዚአብሔር ከመ ይሣሀሎ አላ በጊዜሃ መዐቱ ለእግዚአብሔር ወቀንኡ ለያውዕዮ ለውእቱ ብእሲ ወለይታለዎ ።
ኵሉ ዝንቱ መርገም ዘዝንቱ ኪዳን ዘጽሑፍ ውስተ ዝንቱ መጽሐፈ ሕግ ወለይስዐር እግዚአብሔር ስሞ እምነ ታሕተ ሰማይ ።
ወለያግብኦ እግዚአብሔር ውስተ እኪት ወለይፍልጦ እምነ ኵሉ ደቂቀ እስራኤል በኵሉ ዝንቱ መርገም ዘዝንቱ ኪዳን ዘጽሑፍ ውስተ ዝንቱ መጽሐፈ ሕግ ።
ወይብሉ ደኃሪ ትውልድ ደቂቅክሙ እለ ይትነሥኡ እምድኅሬክሙ ወነኪርኒ ዘይመጽእ እምርኁቅ ብሔር ።
ወይሬእዩ መቅሠፍታ ለይእቲ ምድር ወደዌሃ ዘፈነወ እግዚአብሔር ላዕሌሃ ።
ትይ ወፄው ይነድድ ውስተ ኵላ ይእቲ ምድር ወኢትዘራእ ወኢትበቍል ወኢይወፅእ ውስቴታ ኵሉ ኀመልሚል ።
በከመ ተገፍትአ ሶዶም ወጎሞራ ወአዳማ ወሴቦይም እለ ገፍትኦን እግዚአብሔር በመዐቱ ።
ወይብሉ ኵሉ አሕዛብ ለምንት ከመዝ ገብራ እግዚአብሔር ለዛቲ ምድር ወምንት ውእቱ መንሱቱ ለዝንቱ መዐት ዐቢይ ።
ወይብሉ እስመ ኀደጉ ኪዳኖ ለእግዚአብሔር አምላከ አበዊሆሙ ዘተካየደ ምስለ አበዊሆሙ አመ አውፅኦሙ እምነ ምድረ ግብጽ ።
ወሖሩ ወአምለኩ ባዕደ አማልክተ ወሰገዱ ሎሙ ለዘኢያአምሩ ወለዘ ኢይበቍዖሙ ።
ወተምዐ መዐተ እግዚአብሔር ላዕለ ዛቲ ምድር ወአምጽአ ላዕሌሃ ኵሎ መርገመ ዘጽሑፍ ውስተ ዝንቱ መጽሐፈ ሕግ ።
ወአስዐሮሙ እግዚአብሔር እምነ ገጸ ምድሮሙ በመዐት ወበመንሱት ወበመቅሠፍት ዐቢይ ከመ ይእዜ ።
ወከመዝ ይእቲ በረከት እንተ ባረኮሙ ሙሴ ለደቂቀ እስራኤል ብእሴ እግዚአብሔር ዘእንበለ ይሙት ።
ወይቤ እግዚአብሔር እምነ ሲና መጽአ ወአስተርአየኒ በሴይር ወአዕረፈ በደብረ ፋራን ምስለ አእላፈ ቃዴስ እለ እምየማኑ መላእክቲሁ ወእለ ምስሌሁ ።
ወምሕኮ ለሕዝቡ ወለእለ ተቀደሱ በእደዊሁ ወእሉሂ እሊአከ እሙንቱ ።
ወረከቡ ሕገ በቃለ ዚአሁ ዘአዘዘነ ሙሴ ወርስተ ለሕዝበ ያዕቆብ ።
ወይከውን መልአክ እምውስተ ፍቁር ተጋቢኦሙ መላእክተ አሕዛብ ምስለ ነገደ እስራኤል ።
አኀሥሦ ለሮቤል ወኢይሙተኒ ወይኩን ብዙኀ ኍለቊሁ ።
ወበዛቲኒ ለይሁዳ ስምዖ እግዚኦ ቃሎ ለይሁዳ ወይግባእ ውስተ ሕዝቡ ወእደዊሁ ይኰንናሁ ወኵኖ ረዳኤ እምነ ፀሩ ።
ወለሌዊኒ ይቤሎ አግብኡ ለሌዊ ቃሎ ወጽድቆ ለብእሲ ጻድቅ ዘአመከርዎ መከራ ወፀአልዎ በኀበ ማየ ቅሥት ።
ዘይቤሎ ለአቡሁ ወለእሙ ኢርኢኩከ ወበአኀዊሁኒ ኢያእመረ ወበደቂቁኒ ኢለበወ ወዐቀበ ቃለከ ወተማኅፀነ ኪዳነከ ።
ከመ ይንግሩ ኵነኔከ ለያዕቆብ ወሕገከ ለእስራኤል ወከመ ይደዩ ዕጣነ ለመዐትከ ወበኵሉ ጊዜ ውስተ ምሥዋዒከ ።
ወባርክ እግዚኦ ኀይሎ ወተወከፍ ግብረ እደዊሁ ወአውርድ ክበደ ላዕለ እለ ይትቃወምዎ ፀሩ ኢታንሥኦሙ ለእለ ይፀልእዎ ።
ወለብንያምኒ ይቤሎ ፍቁረ እግዚአብሔር የኀድር ተአሚኖ ወእግዚአብሔር ይጼልሎ በኵሉ መዋዕሊሁ ወያዐርፍ ማእከለ መታክፊሁ ።
ወልዮሴፍኒ ይቤሎ እምነ በረከተ እግዚአብሔር ምድሩ ወእምነ ዝናመ ሰማይ ወጠል ወእምነ ነቅዐ ቀላይ ዘእምታሕቱ ።
ወለለ ሰዐቱ እክሉ ወእምነ ሥርቀተ ፀሐይ ወእምነ ኍለቊሆሙ ለአውራኅ ።
ወይቀድም እምውስተ አርእስተ አድባር ወእምውስተ አርእስተ አውግር ዘአኤናዎን ።
ምድር እንተ ዘልፈ ጽግብት ወሠናይት ለዘ አስተርአየ በውስተ ዕፀ ባጦስ ለይምጻእ ዲበ ርእሱ ለዮሴፍ ወበርእሱ ይክበር ውስተ አኀዊሁ ።
ከመ በኵረ ላህም ሥኖ ወአቅርንት ዘአሐዱ ቀርኑ አቅርንቲሁ ወይወግኦሙ ለአሕዛብ ቦሙ ኅቡረ እስከ አጽናፈ ምድር ።
ዝንቱ አእላፍ ዘኤፍሬም ወዝንቱ አእላፍ ዘምናሴ ።
ወለዛቡሎንሂ ይቤሎ ተፈሣሕ ዛቡሎን በፀአትከ ወይስካር ቦመኃድሪከ ።
አለ ያጠፍእዎሙ ለአሕዛብ ወጸውዑ በህየ ወሡዑ መሥዋዕተ ጽድቅ እስመ ብዕለ ባሕር የሐፅነከ ወንዋዮሙ ለእለ ይነብሩ ውስተ ጰራልያ ።
ወለጋድሂ ይቤሎ ረሓቢ በረከቱ ለጋድ ከመ አንበሳ ቀጥቂጦ መዝራዕተ መላእክት ።
ወርእየ ቀዳሚሁ ከመ በህየ ተካፈልዋ ለምድረ መላእክት እንዛ ጉቡአን መሳፍንት ኅቡረ ምስለ መልአከ ሕዘብ ወምስለ ሕዝበ እስራኤል ።
እግዚአብሔር ገብረ ኵነኔሁ ወጽድቆ ምስለ እስራኤል ።
ወለዳንሂ ይቤሎ ዳን እጓለ አንበሳ ወይሠርር እምነ ባሳን ።
ወለንፍታሌምኒ ይቤሎ ንፍታሌም ጽጉብ እምነ ሠናይት ወይጸግብ እምነ በረከተ እግዚአብሔር ወለይትዋረስ ባሕረ ወሊባ ።
ወለአሴርሂ ይቤሎ ቡሩክ ውእቱ እምነ ውሉድ አሴር ወይከውን ኅሩየ ለአኀዊሁ ወየኀፅብ በቅብእ እገሪሁ ።
ወዘኀፂን ወዘብርት አሥእኒሁ ወይኩን በከመ መዋዕሊከ ኀይልከ ።
አልቦ ከመ አምላኩ ለፍቁር ዘይነብር ዲበ ሰማይ ውእቱ ረዳኢከ ወዕበየ ሥኑ ለሰማይ ።
ወይክድንከ እግዚአብሔር ፍጽመ በኀይለ መዝራዕተ አኤናዎን ወይወፅእ እምቅድመ ገጽከ ፀር በከመ ይቤ ከመ ያጥፍኦሙ ።
ወታነብሮ ለእስራኤል ተአሚኖ ባሕቲቶ ውስተ ምድረ ያዕቆብ ውስተ ምድረ ስርናይ ወወይን ወሰማይኒ ለከ ምስለ ደመና ወጠል ።
ወብፁዕ አንተ እስራኤል መኑ ከማከ ሕዝብ ዘእግዚአብሔር ያድኅኖ ወያጸንዐከ ረዳኢከ ወበመጥባሕትከ ዕልገትከ ።
ሐሰዉ ፀርከ አንተ ትፄዐን ላዕለ ክሳዳቲሆሙ ።
ወጸውዖሙ ሙሴ ለኵሉ እስራኤል ወይቤሎሙ ስማዕ እስራኤል ኵሎ ኵነኔ ወፍትሐ ዘአነ እነግረክሙ ዮም ውስተ እዘኒክሙ በዛቲ ዕለት ወተመሀሩ ገቢሮቶ ወዐቂቦቶ ።
እግዚአብሔር አምላክክሙ አቀመ ኪዳኖ ምስሌክሙ በኮሬብ ።
አኮ ለአበዊክሙ ዘአቀመ ዘንተ ኪዳነ አላ ለክሙ እስመ አንትሙ ሀለውክሙ ዝየ ዮም ኵልክሙ ሕያዋን ።
ገጸ በገጽ ተናገረክሙ እግዚአብሔር በደብር በማእከለ እሳት ።
ወአንሰ እቀውም ማእከለ እግዚአብሔር ወማእከሌክሙ በይእቲ ዕለት ከመ እንግርክሙ ቃሎ ለእግዚአብሔር ።
እስመ ፈራህክሙ እምቅድመ ገጸ እሳት ወኢዐረግሙ ውስተ ደብር ።
ወይቤ አነ ውእቱ እግዚአብሔር አምላክከ ዘአውፃእኩከ አምነ ምድረ ግብጽ እምነ ቤተ ቅኔት ።
ወኢይኩንከ ባዕድ አማልክት እንበሌየ ።
ወኢትግበር ለከ አምላከ ዘግልፎ ወኢበኵሉ አምሳለ ዘውስተ ሰማይ በላዕሉ ወኢበኵሉ ዘውስተ ምድር በታሕቱ ወኢበኵሉ ዘውስተ ማይ መትሕተ ምድር ።
ኢትምሐል በስመ እግዚአብሔር አምላክከ በሐሰት እስመ ኢያነጽሖ እግዚአብሔር ለዛ ይምሕል በስሙ በሐሰት ።
ወዕቀብ ዕለተ ሰንበት ከመ ትቀድሳ በከመ አዘዘከ እግዚአብሔር አምላክከ ።
ሰዱሰ መዋዕለ ትገብር ግብረ ኵሎ ግብረከ ።
ወበሳብዕት ዕለት ሰንበቱ ለእግዚአብሔር አምላክከ ወኢትግበር ባቲ ኵሎ ግብረከ ።
ወኢወልድከ ወኢወለትከ ወኢገብርከ ወኢአመትከ ወኢላህምከ ወኢአድግከ ወኢኵሉ እንስሳከ ወኢግዩር ዘውስተ ዴዴከ ከመ ያዕርፍ ገብርከ ወአመትከ ከማከ ።
ወተዘከር ከመ ገብር አንተ በምድረ ግብጽ ወአውፅአከ እግዚአብሔር አምላክከ እምህየ በእድ ጽንዕት ወበመዝራዕት ልዑል ።
ወበበይነ ዝንቱ አዘዘከ እግዚአብሔር አምላክከ ከመ ትዕቀባ ለዕለተ ሰንበት ወትቀድሳ ።
አክብር አባከ ወእመከ በከመ አዘዘከ እግዚአብሔር አምላክከ ከመ ሠናይት ትኩን ላዕሌከ ወይኑኅ መዋዕሊከ ዲበ ምድር እንተ ወሀበከ እግዚአብሔር አምላክከ ።
ኢትሑር ኀበ ብእሲተ ብእሲ ወኢትቅትል ነፍሰ ወኢትስርቅ ወኢትኩን ስምዐ በሐሰት ላዕለ ቢጽከ ኢተሐሱ ስምዐ ።
ወኢትፍቶ ብእሲተ ካልእከ ወኢትፍቶ ቤቶ ለካልእከ ወኢገራህቶ ወኢገብሮ ወኢአመቶ ወኢላህሞ ወኢአድጎ ወኢእምኵሉ እንስሳሁ ወኢእምኵሉ ዘቦቱ ካልእከ ።
ዝንቱ ነገር ዘነገረ እግዚአብሔር ለኵሉ ተዓይኒክሙ በውስተ ደብር በማእከለ እሳት ወጽልመት ወዐውሎ ወጣቃ ወቃል ዐቢይ ።
ወኢደገመ እንከ ወጸሐፎ ውስተ ክልኤ ጽላት ዘእብን ወወሀበኒ እግዚአብሔር ።
ወኮነ ሶበ ሰማዕክሙ ውእተ ቃለ እምነ ማእከለ እሳት ወደብሩሂ ይነድድ በእሳት ወመጻእክሙ ኀቤየ ኵልክሙ መላእክተ ነገድክሙ ወአእሩጊክሙ ።
ወትቤሉኒ ናሁ አርአየነ እግዚአብሔር አምላክነ ስብሐቲሁ ወቃሎሂ ሰማዕነ እምነ ማእከለ እሳት ።
ወዮም አእመርነ በዛቲ ዕለት ከመ ይትናገር እግዚአብሔር ምስለ ሰብእ ወየሐዩ ።
ወይእዜኒ ኢንሙት ወኢታጥፍአነ ዛቲ እሳት ዐባይ ለእመ ደገምነ ንሕነ ሰሚዖተ ቃሎ ለእግዚአብሔር አምላክነ ዓዲ ንመውት እንከ ።
ወመኑ ውእቱ ዘሥጋ ዘይሰምዕ ቃሎ ለእግዚአብሔር ዘሕያው እንዘ ይትናገር እምነ ማእከለ እሳት ካማነ ወየሐዩ ።
ሑር አንተ ወስማዕ ኵሎ ዛይብል እግዚአብሔር አምላክነ ወንግረነ አንተ ኵሎ ዘይቤለከ እግዚአብሔር አምላክነ ወንሰምዕ ወንገብር ።
ወሰምዐ እግዚአብሔር ቃለ ነገርክሙ ዘነበብክሙ ዘትቤሉኒ ።
ወይቤለኒ እግዚአብሔር ሰማዕኩ ቃሎሙ ዘይቤሉ ዝንቱ ሕዝብ ኵሎ ዘይቤሉከ ወርቱዕ ኵሉ ዘይቤሉ ።
መኑ እምወሀቦሙ ከመዝ ይኩን ላዕሌሆሙ ከመ ይፍርሁኒ ወይዕቀቡ ትእዛዝየ በኵሉ መዋዕሊሆሙ ከመ ሠናይት ትኩኖሙ ወለውሉዶሙ እስከ ለዓለም ።
ሑር ወበሎሙ እትው ውስተ አብያቲክሙ ።
ወአንተሰ ቁም ኀቤየ እንግርከ ትእዛዝየ ወኵነኔየ ወፍትሕየ ኵሎ ዘትሜህሮሙ ወይግበሩ ከማሁ ውስተ ምድር እንተ አነ እሁቦሙ ርስቶሙ ።
ወዕቀቡ ከመ ትግበሩ በከመ አዘዘኒ እግዚአብሔር አምላክከ ወኢትትገሐሥ ኢለየማን ወኢለፀጋም ።
እምነ ኵሉ ፍኖት እንተ አዘዘከ እግዚአብሔር አምላክከ ከመ ትሑር ባቲ ወከመ ሠናይት ትኩንክሙ ወከመ ታዕርፉ ወይኑኅ መዋዕሊክሙ ውስቴ ምድር እንተ ትትዋረሱ ።
ወዐርገ ሙሴ እምነ አራቦት ዘሞአብ ውስተ ደብረ ናበው ውስተ ርእሰ ፈስጋ ዘሀለወ ቅድመ ኢያሪኮ ወአርአዮ እግዚአብሔር ኵሎ ምድረ ገላአድ ።
ወኵሎ ምድረ ንፍታሌም ወኵሎ ምድረ ምናሴ ወኵሎ ምድረ ይሁዳ እስከ ደኃሪት ባሕር ።
ወገዳሙ ወአድያሚሃ ለኢያሪኮ ሀገረ ፊንቆን እስከ ሴይር ።
ወይቤሎ እግዚአብሔር ለሙሴ ዛቲ ምድር እንተ መሐልኩ ለአብርሃም ወለይስሐቅ ወለያዕቆብ ወእቤሎሙ ለዘርእከ እሁባ ።
ወናሁ አርአይኩካሃ ለከ በአዕይንቲከ ወህየ ባሕቱ ኢትበውእ ።
ወሞተ ሙሴ ቍልዔሁ ለእግዚአብሔር በምድረ ሞአብ በቃለ እግዚአብሔር ።
ወቀበርዎ ውስተ ምድር ቅሩበ ቤተ ፌጎር ወአልቦ ዘያአምር መኑሂ መቃብሮ እስከ ዛቲ ዕለት ።
ወምእት ወዕሥራ ዓመት ሎቱ ለሙሴ አመ ሞተ ወኢተሐምጋ አዕይንቲሁ ወኢማሰና ።
ወበከይዎ ደቂቀ እስራኤል ለሙሴ በአራቦት ዘሞአብ በኀበ ዮርዳንስ ዘመንገለ ኢያሪኮ ሠላሳ መዋዕለ ወተፈጸመ መዋዕለ ላሑ ለሙሴ ዘበከይዎ ።
ወኢየሱስ ወልደ ነዌ ተመልአ መንፈሰ ጥበብ እስመ ወደየ እዴሁ ሙሴ ላዕሌሁ ወተአዘዙ ሎቱ ኵሉ ደቂቀ እስራኤል ወገብሩ ኵሎ ዘከመ አዘዞ እግዚአብሔር ለሙሴ ።
ወኢተንሥአ እንከ ነቢይ ውስተ እስራኤል ዘከመ ሙሴ ዘተናገሮ ለእግዚአብሔር ገጸ በገጽ ።
ወበኵሉ ተአምር ወመድምም ዘፈነዎ እግዚአብሔር ከመ ይግበሮ በምድረ ግብጽ ላዕለ ፈርዖን ወላዕለ መገብቱ ወላዕለ ምድሩ ።
ዐበይት መድምም ወእድ ጽንዕት ወመዝራዕት ልዑል ኵሎ ዘገብረ ሙሴ በቅድመ ኵሉ እስራኤል ።
ወለእመኒ ተንሥአ እምኔከ ነቢይ አው ሐላሜ ሕልም ወገብረ ተአምረ አው መድምመ ።
ወበጽሐ ተአምሪሁ አው መድምም ዘይቤለከ እንዘ ይብል ነዐ ንሑር ወናምልክ አማልክተ ዘኢታአምሩ ።
ኢትስምዕዎ ቃሎ ለውእቱ ነቢይ አው ለውእቱ ሐላሜ ሕልም እስመ ያሜክረክሙ እግዚአብሔር አምላክክሙ ።
ከመ ይርአይ ለእመ ታፈቅርዎ ለእግዚአብሔር አምላክክሙ እምኵሉ ልብክሙ ወእምኵሉ ነፍስክሙ ።
ወትልውዎ ለእግዚአብሔር አምላክክሙ ወኪያሁ ፍርሁ ወትእዛዞ ዕቀቡ ወቃሎ ስምዑ ወኀቤሁ ተማኅፀኑ ።
ኢትኅበር ምስሌሁ ወኢትስምዖ ወኢትምሐኮ ዐይንከ ወኢትምሐሮ ።
አይድዕ ወንግር በእንቲአሁ እደዊከ ይቅድማ ቀቲሎቶ ወእምዝ እደወ ኵሉ ሕዝብ ይወግራሁ በእብን ።
ወይቅትልዎ እስመ ፈቀደ ያርሕቀ እምእግዚአብሔር አምላክከ ዘአውፅአከ እምነ ምድረ ግብጽ እምነ ቤተ ቅኔት ።
ወፅኡ ዕደው ኃጥአን እምኔነ ወአክሐድዎሙ ለኵሎሙ እለ ይነብሩ ውስተ አህጉሪሆሙ ወይቤልዎሙ ንዑ ንሑር ወናምልክ ባዕደ አማልክተ ዘኢታአምሩ ።
ወትሴአል ወተሐትት ጥቀ ወእምከመ አማነ ኮነ ወጥዩቀ ነገሩ ከመ ኮነ ርኩስ ውስቴትክሙ ።
ቀቲለ ትቀትሉ ኵሎሙ እለ ይነብሩ ውስተ ይእቲ ሀገር በኀፂን ወረጊመ ትረግምዋ ወለኵሉ ዘሀለወ ውስቴታ ።
ወለኵሉ ንዋያ ታስተጋብእ ውስተ ፍናዊሃ ወታውዒ ሀገራ በእሳት ምስለ ኵሉ ንዋያ ወለኵሉ ሀገር ከማሁ ትገብራ በቅድመ እግዚአብሔር አምላክከ ።
ወአልቦ ዘይነብር ውስቴታ ለዓለም ወኢትትነደቅ ።
ወለእመ ርኢከ ላህመ ቢጽከ አው በግዖ ኀበ ተገድፈ በፍኖት ኢትትዐወር አስጥ ሎቱ ለካልእከ ወአወፊዮ ።
ወለእመኒ ኢኮነ ቅሩበ ኀቤከ ካልእከ ወለእመኒ ኢታአምሮ ታስተጋብእ ወታአቱ ቤተከ ወይነብር ኀቤከ እስከ አመ የኀሥሥ ካልእከ ወታገብእ ሎቱ ።
እመኒ አድጉ ወእመኒ ላህሙ ከመዝ ትገብር ወእመኒ ልብሱ ከማሁ ትገብር በእንተ ኵሉ ዘገደፈ ካልእከ ወዘተገድፈ እምኀቤሁ ወረከብካሁ ኢትክል ተዐውሮቶ ።
ወለእመ ርኢከ አድገ ቢጽከ አው ላህሙ እንዘ ውዱቅ ውስተ ፍኖት ኢትትዐወሮሙ ታነሥእ ወታስተላዕል ምስሌሁ ።
ወኢትትረሰይ ብእሲት በትርሲተ ብእሲ ወኢይልበስ ብእሲ ልብሰ ብእሲት እስመ ርኩስ በኀበ እግዚአብሔር አምላክከ ኵሉ ዘይገብሮ ለዝንቱ ።
ለእመ ረከብከ እጓለ ዖፍ ቅድመ ገጽከ በውስተ ፍኖት ወእመኒ በውስተ ኵሉ ዕፀው አው በውስተ ምድር እመኒ አፍርህት ወእመኒ አንቆቍኆ ኢትንሣእ እመ ምስለ እጐሊሃ ።
ታሠርር ወታግዕዝ እመ ወአፍርኅቲሃሰ ትነሥእ ለከ ከመ ትኩን ሠናይት ላዕሌከ ወይብዛኅ መዋዕሊከ ።
ወለእመ ነደቀ ቤተ ሐዲሰ ትገብር ተድባበ ለናሕስከ ወኢትገብር ቀትለ በውስተ ቤትከ ከመ ኢይደቅ እመቦ ዘይወድቅ እምኔሁ ።
ወኢትትክል እምውስተ ኵሉ ሕብር ዐጸደ ወይንከ ከመ ኢይትቀደስ ፍሬሁ ወዘርአከኒ ዘትዘርእ ምስለ ፍሬ ወይንከ ።
ወኢትሕርስ በአድግ ወበላህም ኅቡረ ።
ወኢትልበስ ልብሰ ዘተአንመ በፀምር ወበዐጌ ።
ወትገብር ለከ ፍቱለ ዘፈረ ውስተ አርባዕቲሆሙ መአዝነ አልባሲከ ዘትለብስ ።
ወለእመ ጸልአ ለብእሲት ዘአውሰባ እምድኅረ ነበረ ምስሌሃ ።
ወአምጽአ ላቲ ነገረ ምክንያት ወአውፅአ ላቲ ስመ እኩየ ወይቤ ነሣእክዋ ለዛቲ ብእሲት ወሶበ ቦእኩ ላዕሌሃ ኢረከብኩ ድንግልናሃ ።
ወይነሥኡ አቡሃ ወእማ መንጸፈ ድንግልናሃ ለወለቶሙ ወይወስዱ ኀበ ሊቃናት ኀበ ኦንቀጽ ።
ወይብሎሙ አቡሃ ለይእቲ ወለት ለሊቃናት ዛቲ ወለትየ ወሀብክዎ ለዝንቱ ብእሲ ትኩኖ ብእሲተ ።
ወሶበ ጸልአ ይእዜ አምጽአ ላቲ ነገረ ምክንያት ወይቤ ኢረከብኩ ድንግልናሃ ለወለትከ ።
ወናሁ ዝንቱ ውእቱ መንጸፈ ድንግልናሃ ለወለትየ ወይስፍሕዎ ለውእቱ መንጸፍ ቅድመ ሊቃናት ዘይእቲ ሀገር ።
ወይአኅዝዎ ለውእቱ ብእሲ ሊቃናተ ይእቲ ሀገር ወይጌሥጽዎ ።
ወይነሥእዎ ምእተ ሰቅለ ወይሁብዎ ለአቡሃ ለይእቲ ወለት እስመ አውፅአ ስመ እኩየ ላዕለ ድንግለ እስራኤል ።
ወትከውኖ ሎቱ ብእሲቱ ወኢይከውኖ ኀዲጎታ መጠነ ሕያው ውእቱ ።
ወለእመቦ እሙነ ኮነ ዝንቱ ነገር ወኢተረክበ ድንግልናሃ ለይእቲ ወለት ።
ወያወጽእዋ ለይእቲ ወለት ኀበ ኆኅተ ቤተ አቡሃ ወይወግርዋ በእብን ሰብአ ይእቲ ሀገር ።
ወይቅትልዋ እስመ ገብረት እበደ በእስተ ደቂቀ እስራኤል ወአዘመወት ቤተ አቡሃ አፅአለት ወታሴስሉ እኩየ እምውስቴትክሙ ።
ወለእመቦ ዘተረክበ ብእሲ እንዘ ይሰክብ ምስለ ብእሲተ ብእሲ ቅትልዎሙ ክልኤሆሙ ።
ወታሴስሉ እኩየ እምውስተ እስራኤል ።
ወለእመቦ ወለተ ድንግለ እንተ ፍኅርት ይእቲ ለብእሲ ወረከባ ካልእ ብእሲ በውስተ ሀገር ወሰከበ ምስሌሃ ።
ለክልኤሆሙ አውፅእዎሙ ኀበ አንቀጻ ለይእቲ ሀገር ወይውግርዎሙ በእብን ወይቅትልዎሙ ለወለትኒ እስመ ኢጸርኀት በውስተ ሀገር ።
ወለውእቱኒ ብእሲ እስመ አኅሰራ ለብእሲተ ካልኡ ወአሰስሉ እኩየ እምውስቴትክሙ ።
ወለእመሰ በገዳም ረከባ ብእሲ ለወለት እንተ ፍኅርት ይእቲ ወተኀየላ ወሰከበ ምስሌሃ ቅትልዎ ለዝክቱ ዘሰከበ ምስሌሃ ለባሕቲቱ ።
ወለወለትሰ አልቦ ዘትረስይዋ እስመ አልባቲ ጌጋየ ቦዘ ትመውት ይእቲ ወለት ።
ከመ ሶበ ይትነሣእ ብእሲ ላዕለ ካልኡ ወይቀትሎ ነፍሶ ከማሁ ውእቱ ዝንቱ ነገር ።
እስመ በገዳም ረከባ ወጸርኀት ይእቲ ወለት እንተ ፍኅርት ይእቲ ወአልቦ ዘረድአ ።
ወለእመቦ ዘረከበ ወለተ ድንግለ እንተ ኢኮነት ፍኅርተ ወተኀየላ ወሰከበ ምስሌሃ ወረከብዎ ።
ብእሲ ዘሰከበ ምስሌሃ ለይእቲ ወለት ኀምሳ ዲድረክመ ብሩር ።
ወትከውኖ ሎቱ ብእሲቶ ወኢይከውኖ ይኅድጋ መጠነ ሕያው ውእቱ እስመ አኅሰራ ።
ወበሳብዕ ዓም ትገብር ኅድገተ ።
ወከመዝ ውእቱ ትእዛዛ ለኅድገት ዘይትኀደግ ኵሎ ንዋየከ ዘይፈድየከ ካልእከ ወእኁከ ።
ኢትትፈደይ እስመ ኅድገት ተሰምየት ለእግዚአብሔር አምላክከ ።
ወዘኀቤከ ነኪር ትትፈደይ ኵሎ ዘብከ ኀቤሁ ወለእኁከሰ ኅድገተ ትገብር ዘይፈድየከ ።
እስመ ባረከከ እግዚአብሔር አምላክከ በከመ ይቤለከ ወትሌቅሕ ለአሕዛብ ብዙኅ ወአንተሰ ኢትትሌቃሕ ወትኴንኖሙ ለአሕዛብ ብዙኃን አንተ ወለከሰ ኢይኴንኑከ ።
ወለእመቦ ዘተፀነሰ እምውስተ አኀዊከ በአሐቲ እምአህጉሪከ ዘወሀበከ እግዚአብሔር አምላክከ ወኢትሚጥ ልበከ ወኢታጽንዕ እዴከ እምነ ውሂቦቱ ለእኁከ ።
ወፍታኅ ወአርኁ እዴከ ወሀቦ ለእኁከ ዘሰአለከ እምነ ዘሰአለከ ።
ወዑቅ ርእሰከ ኢይኩንከ ቃለ ኀጢአት ውስተ ልብከ እንዘ ትብል ቅሩብ ውእቱ ዓመተ ኅድገት ዘሳብዕ ዓም ።
ወኢይሁቦ ወያአኪ ላዕሌከ ዐይኖ እኁከ ወይጸርኅ ዲቤከ ኀበ እግዚአብሔር ወይከውን ኀጢአት ላዕሌከ ።
አላ ውሂቦኒ ሀቦ ወለቅሖኒ ለቅሖ መጠነ ሰአለከ ወኢይተክዝከ ልብከ እንዘ ትሁቦ እስመ በበይነ ዝንቱ ይባርከከ እግዚአብሔር አምላክከ በኵሉ ምግባሪከ ወውስተ ኵሉ ዘወደይከ እዴከ ።
እስመ ኢይትኀጣእ ነዳይ ውስተ ምድር ወበበይነ ዝንቱ እኤዝዘከ አነ ዮም ትግበር ዘንተ ነገረ ወእቤለከ ከመ ትፍታኅ ወከመ ታርኁ እዴከ ለእኁከ ዘነዳይ ውእቱ ወለዘ ይስእለከሂ ዘቅሩብከ ዘውስተ ምድርከ ።
ወለእመኒ ተሠይጠ ኀቤከ እኁከ ዕብራዊ አው ዕብራዊት ስድስተ ዓመተ ይትቀነይ ለከ ወበሳድስ ።
ዓም ትፌንዎ አግዒዘከ እምኀቤከ ወኢትፌንዎ ዕራቆ ።
ሥንቀ ታሠንቆ እምውስተ አባግዒከ ወእምውስተ እክልከ ወእምውስተ ምክያደ ወይንከ በአምጣነ ባረከከ እግዚአብሔር አምላክከ ትሁቦ ።
ወተዘከር ከመ ገብር አንተ በምድረ ግብጽ ወቤዘወከ እግዚአብሔር አምላክከ እምህየ ወበበይነ ዝንቱ እኤዝዘከ አነ ዘንተ ነገረ ።
ወለእመሰ ይቤለከ ኢይወፅእ እምኀቤከ እስመ አፍቀረከ ወለቤትከኒ እስመ ኀየሰ ነቢር ኀቤከ ።
ወትነሥእ መስፌ ወትሠቍሮ እዝኖ በኆኅት በውስተ መድረክ ወይኩንከ ገብረ ለዓለም ወለእመኒ አመትከ ከማሁ ክመ ትገብር ።
ወኢይትዐጸብከ ፈንዎቶ አግዓዜ እምኀቤከ እስመ ዐስበ ዐሳብ ዘምድረ ተቀንየ ለከ ስድስተ ዓመተ ።
ወይባርከከ እግዚአብሔር ኦምላክከ በኵሉ ዘገበርከ ።
ወኵሎ በኵረ ዘተወልደ እምውስተ አልህምቲከ ወእምውስተ አባግዒከ ተባዕቶ ትቄድስ ለእግዚአብሔር አምላክከ ኢትቅኒ በኵረ አልህምቲከ ወኢትቅርፅ በኵረ አባግዒከ ።
በቅድመ እግዚአብሔር ብልዖ በበ ዓመት በውስተ መካን ኀበ ኀርየ እግዚአብሔር አምላክከ አንተ ወቤትከ ።
ወለእመሰ ቦቱ ነውረ እመኒ ዕውር ውእቱ አው ሐንካስ አው እምዘ ኮነ ነውር እኩይ ኢትሠውዖ ለእግዚአብሔር አምላክከ ።
በሀገርከ ብልዖ ርኩስኒ ወንጹሕኒ ኅቡረ ይብልዕዎ ከመ ወይጠል አው ከመ ሀየል ።
ወዳእሙ ደመ ኢትብልዑ ውስተ ምድር ከዐውዎ ከመ ማይ ።
ስማዕ እስራኤል ናሁ ተዐድዎ አንተ ዮም ለዮርዳንስ ከመ ትሑር ትትወረሶሙ ለአሕዛብ ።
ዐበይት እለ ይጸንዑክሙ ወአህጉር ዐበይት እለ ዐረፍት ቅጽሮን ይበጽሕ እስከ ሰማይ ።
ሕዝብ ዐቢይ ወነዋኅት ደቂቀ ኤናቅ እለ ትብሎሙ አንተ ።
ወታአምር ዮም ከመ እግዚአብሔር አምላክከ የሐውር ቅድመ ገጽከ እሳት ዘይዌድእ ውእቱ ወውእቱ ይሤርዎሙ ወውእቱ ያነትዖሙ እምቅድመ ገጽከ ።
ወያጠፍኦሙ ወይደመስሶሙ ፍጡነ በከመ ይቤለከ እግዚአብሔር ።
ወኢትበል በልብከ ሶበ አጥፍኦሙ እግዚአብሔር ለውእቶሙ አሕዛብ እምቅድመ ገጽከ በበይነ ጽድቅየ አብአኒ እግዚአብሔር እትወረሳ ለዛቲ ምድር ቡርክት አላ ።
በበይነ ኀጢአቶሙ ለውእቶሙ አሕዛብ አጥፍኦሙ እግዚአብሔር እምቅድመ ገጽከ ።
ወአኮ በበይነ ጽድቅከ ወአኮ በበይነ ንጽሐ ልብከ ዘትበውእ አንተ ትትወረሳ ለምድሮሙ አላ ።
በበይነ ኀጢአቶሙ ለውእቶሙ አሕዛብ ወከመ ያቅም ኪዳኖ ዘመሐለ እግዚአብሔር ለአበዊክሙ ለአብርሃም ወለይስሐቅ ወለያዕቆብ ።
ወታእምር ዮም ከመ አኮ በበይነ ጽድቅከ ዘይሁበከሃ እግዚአብሔር አምላክከ ትትወረሳ ለይእቲ ምድር ቡርክት እስመ ሕዝብ ዘያገዝፍ ክሳዶ አንተ ።
ወተዘከር ወኢትርሳዕ ሚመጠነ አምዓዕካሁ ለእግዚአብሔር አምላክከ በገዳም ።
እምአመ አውፅአከ እምነ ምድረ ግብጽ እስከ በጻሕክሙ ውስተ ዝንቱ መካን እንዘ ትክሕድዎ ለእግዚአብሔር ።
ወበኮሬብሂ አምዓዕክምዎ ለእግዚአብሔር ወተምዕዐ እግዚአብሔር ላዕሌክሙ ከመ ያጥፍእክሙ ።
አመ ዐረጉ ውስተ ደብር ከመ እንሣእ ክልኤ ጽላተ ዘእብን ጽላተ ዘኪዳን ዘተካየደ እግዚአብሔር ምስሌክሙ ።
ወነበርኩ ውስተ ደብር አርብዓ ዕለተ ወአርብዓ ሌሊተ እክለ ኢበላዕኩ ወማየ ኢሰተይኩ ።
ወወሀበኒ እግዚአብሔር ክልኤ ጽላተ ዘእብን ዘተጽሕፋ በአጽባዕቱ ለእግዚአብሔር ።
ወተጽሕፈ በውእቶን ኵሉ ቃል ዘነገረነ እግዚአብሔር በውስተ ደብር አመ ተጋባእክሙ ።
ወበአርብዓ ዕለት ወበአርብዓ ሌሊት ወሀበኒ እግዚአብሔር ክልኤ ጽላተ ዘእብን ጽላተ ዘኪዳን ።
ወይቤለኒ እግዚአብሔር ተንሥእ ወሑር ፍጡነ እምዝየ እስመ አበሰ ሕዝብከ ዘአውፃእከ እምነ ምድረ ግብጽ ።
ወፍጡነ ክሕዱ እምውስተ ፍኖት እንተ አዘዝካሆሙ ገብሩ ሎሙ ስብኮ ።
ወይቤለኒ እግዚአብሔር እቤለከ ምዕረ ወካዕበ እንዘ እብል ርኢክዎ ለዝንቱ ከመ ሕዝብ ግዙፈ ክሳድ ውእቱ ።
ኅድገኒ ወአጥፍኦሙ ወእደምስስ ስሞሙ እምታሕተ ሰማይ ወእገብረከ ውስተ ሕዝብ ዐቢይ ወጽኑዕ ወዘይበዝኅ እምነ ዝንቱ ፈድፋደ ።
ወተመየጥኩ ወወረድኩ እምነ ደብር ወደብሩሰ ይነድድ በእሳት ወእልክቱኒ ክልኤ ጽላት ውስተ ክልኤሆን እደዊየ ።
ወሶበ ርኢኩ ከመ አበስክሙ ቅድመ እግዚአብሔር አምላክክሙ ወገበርክሙ ለክሙ ስብኮ ።
ወኀደግሙ ፍኖተ እንተ አዘዘክሙ እግዚአብሔር ።
ወነሣእክዎን ለእልክቱ ክልኤ ጽላት ወገደፍክዎን እምውስተ ክልኤሆን እደዊየ ወቀጥቀጥክዎን በቅድሜክሙ ።
ወላዕለ አሮንሂ ተምዐ እግዚአብሔር ጥቀ ከመ ይሠርዎ ወጸለይኩ ላዕለ አሮንሂ በውእቶን መዋዕል ።
ወበእንት ጌጋይክሙሂ ዘገበርክሙ ላህመ ወነሣእክዎ ወቀጥቀጥክዎ ወሐረጽክዎ ጥቀ እስከ አድቀቅዎ ጥቀ በሕቁ ወኮነ ከመ ጸበል ።
ወወደይክዎ ለውእቱ ሐሪጹ ውስተ ነቅዕ ዘይወርድ እምነ ደብር ።
ወበኀበ ውዕየትኒ ወአመ መንሱትኒ ወበኀበ ተዝካረ ፍትወትኒ አምዓዕክምዎ ለእግዚአብሔር አምላክክሙ ።
ወአመሂ ፈነወክሙ እግዚአብሔር እምነ ቃዴስ በርኔ ወይቤለክሙ ዕረጉ ወትወርስዋ ለይእቲ ምድር እንተ እሁበክሙ ።
ወክሕድክሙ በቃለ እግዚአብሔር አምላክክሙ ወኢአመንክምዎ ወኢሰማዕክሙ ቃሎ ።
ወኮንክሙ ከሓድያነ በእግዚአብሔር እምይእቲ ዕለት እንተ ተአምረ ለክሙ ።
ወሰአልኩ ቅድመ እግዚአብሔር አርብዓ ዕለተ ወአርብዓ ሌሊተ በከመ ሰአልኩ ቀዲሙ እስመ ይቤ እግዚአብሔር ከመ ያጥፍእክሙ ።
ወጸለይኩ ኀበ እግዚአብሔር ወእቤ እግዚኦ ንጉሦሙ ለአማልክት ።
ኢትሠርዎሙ ለሕዝብከ ወለመክፈልትከ ዘቤዘውከ በኀይልከ ዐቢይ እለ አውፃእከ እምነ ግብጽ በዐቢይ ኀይልከ ወበእዴከ ጽንዕት ወበመዝራዕትከ ልዑል ።
ተዘከር አብርሃምሃ ወይስሐቅሃ ወያዕቆብሃ አግብርቲከ እለ መሐልከ ሎሙ በርእስከ ወኢትነጽር እከዮሙ ለዝንቱ ሕዝብ ወአበሳሆሙ ወጌጋዮሙ ።
ከመ ኢይበሉ እለ ይነብሩ ውስተ ምድር እለ እምኀቤሆሙ አውፃእከነ እስመ ስእነ እግዚአብሔር አብኦቶሙ ውስተ ምድር እንተ ይቤሎሙ ።
ወእስመ ይጸልኦሙ አውፅኦሙ ከመ ይቅትሎሙ በገዳም ።
ወእሉሰ ሕዝብከ እሙንቱ ወርስትከ እለ አውፃእከ እምነ ግብጽ በዐቢይ ኀይልከ ወበጽኑዕ ወልዑል መዝራዕትከ ።
ወአፍቅሮ ለእግዚአብሔር አምላክከ ወዕቀብ ሕጎ ወኵነኔሁ ወትእዛዞ ወፍትሖ በኵሉ መዋዕለ ሕይወትከ ።
ወታእምሩ ዮም ከመ አኮ ደቂቅክሙ ዘርእዩ ወአእመሩ ተግሣጾ ለእግዚአብሔር አምላክከ ወዐቢያቲሁ ወእድ ጽንዕት ወመዝራዕት ልዑል ።
ወተአምሪሁ ወመድምሙ ኵሎ ዘገብረ በማእከለ ግብጽ ወበፈርዖን ንጉሠ ግብጽ ወበኵሉ ምድሩ ።
ዘከመ ከደኖሙ ማየ ባሕረ ኤርትራ ላዕለ ገጾሙ እንዘ ይዴግኑክሙ እሙንቱ እምድኅሬክሙ ወአጥፍኦሙ እግዚአብሔር አምላክክሙ እስከ ዛቲ ዕለት ።
ወኵሎ ዘገብረ በኀይሎሙ ለግብጽ ወበሰረገላቲሆሙ ወበአፍራሲሆሙ ።
ወኵሎ ዘገብረ ለክሙ በገዳም እስከ በጻሕክሙ ዘንተ መካነ ።
ወለአብያቲሆሙ ወለደባትሪሆሙ ወለኵሉ ንዋዮሙ ዘምስሌሆሙ እምነ ማእከሎሙ ለኵሉ እስራኤል ።
ወኵሎ ዘገብረ በዳታን ወበአቢሮን ደቂቀ ኤልያብ ወልደ ሮቤል እንተ ፈትሐት ምድር አፉሃ ወውሕጠቶሙ ።
እስመ አዕይንቲክሙ ርእያ ኵሎ ግብረ ዐቢያተ ዘገብረ እግዚአብሔር ።
ወከመዝ ይእቲ ምድር እንተ ትበውእ ህየ ትትወረሳ አኮ ከመ ምድረ ግብጽ ይእቲ እንተ እምኔሃ ወፃእከ ዘሶበ ዘይዘርኡ ዘርአ ይሰቅዩ በእገሪሆሙ ከመ ዐጸደ ኀምል ።
ወምድርሰ እንተ ህየ ትበውእ ከመ ትትዋረሳ ምድር ይእቲ እንተ ባቲ አድባረ ወአምዳረ ወእምነ ዝናመ ሰማይ ትሰቀይ ማየ ።
ምድር እንተ ዘልፈ ይኄውጻ እግዚአብሔር አምላክከ ወአዕይንቲሁ ለእግዚአብሔር አምላክከ ላዕሌሃ እምርእሰ ዓመት እስከ ማኅለቅቱ ለዓመት ።
ከመ ታፍቅሮ ለእግዚአብሔር አምላክከ ወታምልኮ በኵሉ ልብከ ወበኵሉ ነፍስከ ።
ወለእመሰ ሰሚዐ ሰማዕክሙ ኵሎ ትእዛዘ ዘአነ እኤዝዘክሙ ዮም ።
ወይሁብ ዝናሞ በበ መዋዕሊሁ ላዕለ ምድርክሙ ዘነግህኒ ወዘሰርክኒ ወአስተጋቢአከ እክለከ ወወይነከ ወቅብአከ ።
ይሁብ ሣዕረ ውስተ ገዳምከ ለእንስሳከ ወተበልዕ ወትጸግብ ።
ወዑቅ ባሕቱ ኢታሥብሑ ልበክሙ ወትክሐዱ ወትሑሩ ወታምልኩ ባዕደ አማልክተ ወትስግዱ ሎሙ ።
ወይትመዓዕ በመዐት እግዚአብሔር ላዕሌክሙ ወየዐጽዋ ለሰማይ ወኢይመጽእ ዝናም ወምድርኒ ።
ኢትሁብ ፍሬሃ ወትጠፍኡ ፍጡነ እምነ ምድር ቡርክት እንተ ወሀበክሙ እግዚአብሔር ።
ወዕቀብዎ ለዝንቱ ነገር ውስተ ልብክሙ ወውስተ ነፍስክሙ ወረስይዎ ተአምረ ውስተ እዴክሙ ወይኩን ዘኢይትኀወስ ቅድመ አዕይንቲክሙ ።
ወመርዎ ለደቂቅክሙ ከመ ይትናገሩ ቦቱ ለእመ ነበሩ ውስተ ቤት ወለእመኒ ሖሩ ውስተ ፍኖት ወሶበኒ ትሰክብ ወሶበ ትትነሣእኒ ።
ወለእመ ሰሚዐ ሰማዕክሙ ኵሎ ትእዛዘ ዘአነ እኤዝዘክሙ ዮም ከመ ትግበሩ ወታፍቅርዎ ለእግዚአብሔር አምላክክሙ ወከመ ትሑሩ በኵሉ ፍናዊሁ ወከመ ትትልውዎ ።
ወያወጽኦሙ እግዚአብሔር ለእሉ አሕዛብ እምቅድመ ገጽክሙ ወትትወረስዎሙ ለአሕዛብ ዐበይት እለ ይጸንዑ ፈድፋደ እምኔክሙ ።
ወኵሎ መካነ ኀበ ኬዶ አሰረ እገሪክሙ ለክሙ ውእቱ እምነ ገዳም ወአንጢሊባኖን ወእምነ ፈለግ ዐቢይ ኤፍራጥስ ወእስከ ባሕር እንተ መንገለ ዐረብ ይከውን ደወልክሙ ።
ወአልቦ መኑሂ ዘይትቃወም ቅድመ ገጽክሙ ወይወዲ እግዚአብሔር ፍርሀተክሙ ወርዕደተክሙ ላዕለ ገጸ ኵሉ ምድር እንተ ዐረግሙ ላዕሌሃ በከመ ይቤለክሙ እግዚአብሔር ።
ወናሁ አነ ዮም አቀውም ቅድሜክሙ በረከተ ወመርገመ ።
በረከትሰ ለእመ ሰማዕክሙ ትእዛዞ ለእግዚአብሔር አምላክክሙ ኵሎ ዘአነ እኤዝዘክሙ ዮም ።
ወመርገምሰ ለእመ ኢሰማዕክሙ ትእዛዞ ለእግዚአብሔር አምላክክሙ ዘአነ እኤዝዘክሙ ዮም ወኀደግምዋ ለፍኖት እንተ አነ እኤዝዘክሙ ።
ዮም ወሖርክሙ ወአምለክሙ ባዕደ አማልክተ ዘኢታአምሩ ።
ወሶበ አብአከ እግዚአብሔር አምላክከ ውስተ ምድር እንተ ላቲ ተዐዱ ዮርዳንስ ከመ ትትወረሳ በህየ ወታገብእ በረከተ ላዕለ ደብረ ጋሪዝን ወመርገመ ላዕለ ደብረ ጌባል ።
እለ ሀለዉ ማዕዶተ ዮርዳንስ ድኅረ ፍኖት ዛመንገለ ዐረበ ፀሐይ በምድረ ከናአን እለ ሀለዉ ውስተ ዐረባ ምእኃዘ ጎልጎል ቅሩበ ዕፀት ነዋኅ ።
ወናሁ ተዐድውዎ ለድርዳንስ አንትሙ ከመ ትባኡ ትትወረስዋ ለምድር እንተ ይሁበክሙ እግዚአብሔር አምላክክሙ መክፈልተክሙ በኵሉ መዋዕል ወትነብሩ ውስቴታ ።
ወዕቀቡ ከመ ትግበሩ ኵሎ ትእዛዞ ወፍትሖ ወኵሎ ዘአነ እሁበክሙ ቅድሜክሙ ዮም ።
ወለእመ ኮነ ተስናን ማእከለ ሰብእ ወመጽኡ ውስተ አውድ ወተሳነኑ ወአርትዑ ለዘ ይረትዕ ወሰአሉ ለዘ ይጸውግ ።
ወለእመ ኮነ ለተቀሥፎ ወያነብርዎ ቅድመ ዐውድ ለዝክቱ ዘይጸወግ ወይቀሥፍዎ በቅድሜሆሙ በአምጣነ አበሳሁ ።
አርብዓ ይቀሥፍዎ በኍልቍ ወኢያብዝኁ እምኔተ ወለእመ አብዝኁ ቀሢፎቶ እምዝንቱ አስተኀፈርከ እኁከ በቅድሜከ ።
ወኢትፈፅም አፉሁ ለላህምኒ ዘያከይድ ።
ወእመቦ አኀው እለ ይነብሩ ኅቡረ ብእሲ ምስለ እኁሁ ወሞተ አሐዱ እምኔሆሙ ወአልቦ ውሉደ ኢታውስብ ብእሲቱ ነኪረ ብእሴ ዘኢኮነ ቅሩቡ ።
እኁሁ ለምታ ያውስባ ወውእቱ ለይባእ ኀቤሃ ወሎቱ ትኩኖ ብእሲቶ ወይንበር ምስሌሃ ።
ወሕፃን ዘተወልደ ይኩን ለዘ ሞተ ወይሰመይ በስሙ ወኢይደምሰስ ስሙ እምነ እስራኤል ።
ወለእመ ኢፈቀደ ውእቱ ብእሲ ያውስበ ለብእሲተ እኁሁ ወተዐርግ ይእቲ ብእሲተ ኀበ ሊቃናት ።
ወኀበ አንቀጽ ወትብል ኢይፈቅድ እኁሁ ለምትየ ያቅም ስመ እኁሁ ውስተ እስራኤል ።
ወይጼውዕዎ ሊቃናተ ሀገሩ ወይብልዎ ኢትፈቅድኑ ታቅም ዘርአ ለእኁከ ውስተ እስራኤል ወይብል ቀዊሞ ኢይፈቅድ አውስባ ።
ወትመጽእ ይእቲ ብእሲት ቅድመ እግዚአብሔር ወቅድመ ሊቃናተ ይእቲ ሀገር ።
ወትፈትሕ ሣእኖ ዘአሐቲ እግሩ ወትተፍእ ውስተ ገጹ ወትብል ከመዝ ይገብርዎ ለብእሲ ዘኢየሐንጽ ቤተ እኁሁ ።
ወይሰመይ ስሙ በውስተ እስራኤል ቤተ ፍቱሐ ሣእን ።
ወለእመ ተባአሱ ክልኤቱ ዕደው ኅቡረ ብእሲ ምስለ ካልኡ ።
ወመጽአት ብእሲቱ ለአሐዱ እምኔሆሙ ከመ ታኅድጎ ለምታ እምእደ ዘባጢሁ ወአልዐለት እዴሃ ወአኀዘቶ በክልኤሆን አሰክቲሁ ።
ለይምትሩ እደዊሃ ወኢትምሐካ ዐይንከ ።
ወኢታንብር ለከ መዳልወ ንኡሰ ወዐቢየ ።
ወኢትግበር ለከ ውስተ ቤትከ መስፈርተ ዐቢየ ወመስፈርተ ንኡሰ ።
ወተዘከር ኵሎ ዘገብረ ለከ ዐማሌቅ በፍኖት አመ ወፃእከ እምነ ምድረ ግብጽ ።
እፎ ተቃወመከ በፍኖት ወአምተረከ ገዐዘከ እለ ይጻምዉ በድኅሬከ ወአንትሰ ርኅብከ ወደከምከ ወኢፈራህካሁ ለእግዚአብሔር ።
ወአመ ያዐርፈከ እግዚአብሔር አምላክከ እምነ ኵሉ ፀርከ እለ ዐውድከ ውስተ ምድር እንተ ይሁበከ እግዚአብሔር አምላክከ ትትወረሳ መክፈልተከ ።
ትደመስሶ ለዐማሌቅ እምታሕተ ሰማይ ወኢትርስዖ ።
ወኢትሡዑ ለእግዚአብሔር አምላክክሙ ላህመ አው በግዐ ዘቦቱ ነውረ ላዕሌሁ ኵሉ ነገር እኩይ ርኩስ ውእቱ በኀበ እግዚአብሔር አምላክከ ።
ወለእመኒ ተረክበ በውስተ አሐቲ እምነ አህጉሪከ ዘወሀበከ እግዚአብሔር አምላክከ ብእሲ አው ብእሲት ዘይገብር እኩየ ቅድመ እግዚአብሔር አምላክከ እለ ተዐወሩ ሕጎ ።
ወሖሩ ወአምለኩ ባዕደ አማልክተ ወሰገዱ ሎሙ ለፀሐይ አው ለወርኅ አው እምውስተ ሰርጕሃ ለሰማይ ዘኢአዘዘከ ።
ወእምከመ ሰማዕከ ተሐትት ጥቀ ወለእመ እሙነ ኮነ ዝንቱ ነገር ወኮነ ዝንቱ ርኩስ በውስተ እስራኤል ።
ወታወጽኦ ለውእቱ ብእሲ ወእመኒ ብእሲት ይእቲ ወይወግርዎሙ በእብን ወይቅትልዎሙ ።
በክልኤቱ ሰማዕት ወሠለስቱ ሰማዕት ይመውቱ እለ ይመውቱ ወኢይመውቱ በአሐዱ ስምዕ ።
ወእደዊሆሙ ለውእቶሙ ሰማዕት ይቀድማ ቀቲሎቶሙ ወእምድኅሬሆሙ እደወ ኵሉ ሕዝብ ወታወፅእ እኩየ እምኔክሙ ።
ወለእመቦ ዘተስእነከ ቃል በውስተ ፍትሕ ዘማእከለ ደም ወደም ወማእከለ ንጹሕ ለአንጽሖ ወማእከለ ላኳ ወላኳ ቃለ ፍትሕ በውስተ አህጉሪክሙ ።
ትትነሣእ ወተዐርግ ውስተ መካን ዘኀርየ እግዚአብሔር አምላክከ ከመ ይሰመይ ስሙ በህየ ።
ወተሐውር ኀበ ካህናት ሌዋውያን ወኀበ መኳንንት እለ ሀለዉ በውእቶን መዋዕል ወትሴአል ወያየድዑከ ፍትሐ ።
ወትገብር በከመ ቃል ዘነገሩከ በውእቱ መካን ዘኀርየ እግዚአብሔር ይሰመይ ስሙ በህየ ወዕቀብ ኵሎ ከመ ትግበር ዘመሀሩከ ሕጎ ።
ወበከመ ፍትሑ ዘነገሩከ ግበር ወኢትትገሐስ እምነ ቃል ዘነገሩከ ኢለየማን ወኢለፀጋም ።
ወዝክቱሰ ብእሲ ዘገብረ በትዕቢት ከመ ኢይትአዘዝ ለካህን ዘይቀውም ወይገብር በስሙ ለእግዚአብሔር አምላክከ አው ለመኰንን ዘሀለወ በውእቶን መዋዕል ።
ለይሙት ውእቱ ብእሲ ወአሰስሉ እኩየ እምነ እስራኤል ።
ወኵሉ ሕዝብ ሰሚዖ ይፍራህ ወኢይድግም እንከ አብሶ ።
ወለእመኒ ቦእከ ውስተ ምድር እንተ ይሁበከ እግዚአብሔር አምላክከ መክፈልተከ ወተወረስካሃ ወነበርከ ውስቴታ ወትቤ እሠይም ሊተ መልአከ ከመ ኵሉ አሕዛብ እለ አውድየ ።
ወትሠይም ለከ መልአከ ዘኀርየ እግዚአብሔር አምላክከ እምውስተ አኀዊከ ።
ወኢትክል ሠይመ ለከ ብእሴ ነኪረ እስመ ኢኮነ እኁከ ።
ከመ ኢያብዝኅ ሎቱ አፍራሰ ወከመ ኢያግብኦ ለሕዝብ ውስተ ግብጽ እስመ እግዚአብሔር ይቤ ኢትድግም እንከ ገቢኦታ ለይእቲ ፍኖት ።
ወኢያብዝኅ ሎቱ አንስተ ወኢይሚጥ ልቦ ወኢያብዝኅ ሎቱ ወርቀ ወብሩረ ጥቀ ።
ወሶበ ነበረ ውስተ ምኵናኑ ለይጽሐፍ ሎቱ ዘንተ ዳግመ ኦሪተ ውስተ መጽሐፍ እምኀበ ካህናት ወሌዋውያን ።
ወይእዜኒ እስራኤል ስምዑ ኵነኔሁ ወፍትሖ ዛእሜህረክሙ አነ ዮም ከመ ትግበሩ ።
ወትኅየዉ ወትትባዝኁ ወትባኡ ወትትዋረስዋ ለምድር እንተ ይሁበክሙ እግዚአብሔር አምላኮሙ ለአበዊክሙ ።
ኢትወስኩ ላዕለ ቃል ዘእኤዝዘክሙ አነ ዮም ወኢትንትጉ እምኔሁ ከመ ትዕቀቡ ኵሎ ትእዛዞ ለእግዚአብሔር አምላክክሙ ።
አዕይንቲክሙ ርእያ ኵሎ ዘገብረ እግዚአብሔር አምላክነ በብዔል ፌጎር እስመ ኵሉ ብእሲ ዘሖረ ድኅሬሁ ለብዔል ፌጎር ቀጥቀጦ እግዚአብሔር አምላክክሙ እምኔክሙ ።
ወአንትሙሰ እለ ገባእክሙ ኀበ እግዚአብሔር አምላክክሙ ሕያው ኵልክሙ ዮም ።
ናሁ ርእዩ ዘአርአይኩክሙ ኵነኔ ወፍትሐ በከመ አዘዘኒ እግዚአብሔር እግበር ከማሁ በምድር እንተ ትበውኡ ህየ አንትሙ ከመ ትትዋረስዋ ።
ወዕቀብዎ ወግበርዎ እስመ ውእቱ ጥበብክሙ ወአእምሮትክሙ በቅድመ ኵሉ አሕዛብ እለ ይሰምዕዎ ለዝንቱ ኵሉ ኵነኔ ወይብሉ ።
ናሁ ሕዝብ ጠቢብ ወማእምር ሕዝብ ዐቢይ ውእቱ ዝንቱ ።
ወመኑ ውእቱ ሕዝብ ዐቢይ ዘቦቱ አምላከ ዘይቀርቦ ከመ አምላክነ እግዚአብሔር በኵሉ ዘጸዋዕናሁ ።
ወመጻእክሙ ወቆምክሙ ታሕተ ደብር ወይነድድ ደብሩ በእሳት እስከ ሰማይ ወጽልመት ወዐውሎ ወጣቃ ።
ወነበበኒ እግዚአብሔር እምነ ማእከለ እሳት ወሰማዕክሙ አንትሙ ቃሎ እንዘ ይትናገር ወርእየቶሰ ኢርኢክሙ ዘእንበለ ቃሎ ።
ወአይድዐክሙ ኪዳኖ ዘአዘዘክሙ ከመ ትግበሩ ዐሥሩ ቃለ ወጸሐፎን ውስተ ክልኤቲ ጽላት ዘእብን ።
ወሊተኒ አዘዘኒ እግዚአብሔር ከመ እምህርክሙ በውእቶን መዋዕል ኵነኔ ወፍትሐ ዘትገብሩ ላዕለ ምድር እንተ ውስቴታ ትበውኡ አንትሙ ትትዋረስዋ ።
ወዕቀቡ ጥቀ ነፍሰክሙ እስመ ኢርኢክሙ ርእየቶ በይእቲ ዕለት እንተ ባቲ ተናገረክሙ እግዚአብሔር በኮሬብ በውስተ ደብር እምነ ማእከለ እሳት ።
ወኢትጌግዩ ወኢትግበሩ ለክሙ ግልፎ በአምሳለ ኵለ ምስል በአምሳለ ተባዕት አው ዘአንስት ።
በአምሳለ ኵሉ እንስሳ ዘሀለወ ላዕለ ምድር ወበአምሳለ ኵሉ ዖፍ ሠራሪት ዘይሠርር መትሕተ ሰማይ ።
ወበአምሳለ ኵሉ ሕያው ዘይትኀወስ ላዕለ ምድር ወበአምሳለ ኵሉ ዐሣ ዘሀለወ ውስተ ማይ መትሕተ ምድር ።
ወለእመ ነጸርከ ሰማየ ወርኢከ ፀሐየ ወወርኀ ወከዋክብተ ወኵሎ ሰርጓቲሃ ለሰማይ ።
ዮጊ ትጌጊ ወትሰግድ ሎሙ ወታመልኮሙ ለእለ ገብረ እግዚአብሔር አምላክከ ለኵሉ አሕዛብ ዘታሕተ ሰማይ ።
ወኪያክሙሰ ነሥአክሙ እግዚአብሔር ወአውፅአክሙ እምነ እቶነ ኀፂን እምነ ግብጽ ከመ ትኩንዎ መክፈልተ ሕዝቡ እስከ ዛቲ ዕለት ።
ወተምዕዐኒ እግዚአብሔር በእንተ ዘትቤሉ አንትሙ ወመሐለ ከመ ኢይዕድዎ ለዝንቱ ዮርዳንስ ከመ ኢይባእ ውስተ ምድር እንተ ይሁበከ እግዚአብሔር አምላክከ ርስተ ።
እስመ አንሰ እመውት በዛቲ ምድር ወኢየዐድዎ ለዮርዳንስ ወአንትሙሰ ተዐድዉ ወትወርስዋ ለይእቲ ምድር ቡርክት ።
ወዑቁ እንከ አንትሙ ኢትርስዑ ኪዳኖ ለእግዚአብሔር አምላክክሙ ዘተካየደ ምስሌክሙ ።
ወአበስክሙ ወገበርክሙ ለክሙ ግልፎ በአምሳለ ኵሉ ዘበእንቲአሁ ቀሠፈከ እግዚአብሔር አምላክከ ።
እስመ እግዚአብሔር አምላክከ እሳት እንተ ታኀልቅ ውእቱ ወአምላክ ቀናኢ ውእቱ ።
ለእመ ወለድከ ደቂቀ ወአዋልደ ወደቂቀ ደቂቅከ ።
ወጐንደይክሙ ላዕለ ምድር ወአበስክሙ ወገበርክሙ ለክሙ በአምሳለ ኵሉ ።
ወገበርክሙ እኪተ ቅድመ እግዚአብሔር አምላክክሙ ከመ ታምዕዕዎ ።
ናሁ አሰምዕ ላዕሌክሙ ሰማየ ወምድረ ከመ ትጠፍኡ ወትዶመሰሴ እምነ ምድር እንተ ውስቴታ አንትሙ ተዐድውዎ ለዮርዳንስ ህየ ከመ ትትዋረስዋ ።
ወኢትጐነድዩ መዋዕለ ውስቴታ አላ ተቀጥቅጦ ትትቀጠቀጡ ።
ወይዘርወክሙ እግዚአብሔር ውስተ ኵሉ አሕዛብ ወትተርፉ ውኁዳነ በኍልቍ ውስተ አሕዛብ እለ ውስቴቶሙ ያበውአክሙ እግዚአብሔር ህየ ።
ወታመልኩ በህየ አማልክተ ባዕድ ግብረ እደ እጓለ እመሕያው ዕፀወ ወእበነ እለ ኢያሬእዩ ወኢይሰምዑ ወኢይበልዑ ወኢያጼንዉ ።
ወእምዝ ተኀሥሥዎ ለእግዚአብሔር አምላክክሙ በህየ ወትረክብዎ ሶበ ኀሠሥክምዎ በኵሉ ልብክሙ ወበኵሉ ነፍስክሙ በሕማምክሙ ።
ወይረክበክሙ ኵሉ ዝንቱ ነገር በደኃሪ መዋዕል ወትትመየጡ ኀበ እግዚአብሔር አምላክክሙ ወይሰምዐክሙ ።
እስመ አምላክ መሓሪ ውእቱ እግዚአብሔር አምላክከ ኢየኀድገከ ወኢያጠፍአከ ወኢይረስዕ ኪዳኖሙ ለአበዊከ ዘመሐለ ሎሙ እግዚአብሔር ።
ተሰአሉ ዘቀዲሙ መዋዕለ ዘኮነ እምቅድሜከ እምአመ ፈጠሮ እግዚአብሔር ለእጓለ እመሕያው ዲበ ምድር ።
እምጽንፈ ሰማይ እስከ ጽንፈ ሰማይ ለእመ ኮነ ከመ ዝንቱ ነገር ወለእመ ኮነ ከመዝ ።
ወለእመ ሰምዐ ሕዝብ ቃለ እግዚአብሔር አምላክ ዘሕያው እንዘ ይትናገር እምነ ማእከለ እሳት በከመ ሰማዕከ አንተ ወሐየውከ ።
ለእመ አመከረ እግዚአብሔር ወቦአ ወነሥአ ሎቱ ሕዝበ እምነ ማእከለ ሕዝብ በአመክሮ ወበተአምር ወበመድምም ወበቀትል ።
ወበእድ ጽንዕት ወበመዝራዕት ልዑል ወበመደንግፅ ዐበይት በከመ ኵሉ ዘገብረ እግዚአብሔር በምድረ ግብጽ በቅድሜከ እንዘ ትሬኢ ።
ከመ ታእምር ከመ ውእቱ እግዚአብሔር አምላክ ወአልቦ ባዕደ እንበሌሁ ።
እምሰማይ ተሰምዐ ቃሉ ከመ ይማህርከ ወበምድር አርአየ እሳቶ ዐባየ ወሰማዕከ ቃሎ እምነ ማእከለ እሳት ።
ወታአምር ዮም ከመ ውእቱ እግዚአብሔር አምላክ ውእቱ እግዚአብሔር በሰማይ በላዕሉ ወበምድር በታሕቱ ወአልቦ ባዕደ እንበሌሁ ።
ወዕቀቡ ኵነኔሁ ወትእዛዞ ዘእኤዝዘክሙ አነ ዮም ከመ ሠናይ ይኩንክሙ ወለውሉድክሙሂ እምድኅሬክሙ ።
ከመ ይኑኅ መዋዕሊክሙ ውስተ ምድር እንተ ይሁበከ እግዚአብሔር አምላክከ በኵሉ መዋዕል ።
ቦሶር በውስተ ገዳም ውስተ ምድረ ሐቅል ለሮቤል ወራሞት በገላአድ ለጋድ ወአውሎን በባሳን ለምናሴ ።
ዝንቱ ውእቱ ሕግ ዘአዘዞሙ ሙሴ በቅድሜሆሙ ለደቂቀ እስራኤል ።
ወተወርሱ ምድሮ ወምድረ አግሂ ንጉሠ ባሳን ክልኤቱ ነገሥተ አሞሬዎን እለ ይነብሩ ማዕዶተ ዮርዳንስ መንገለ ሠረቀ ፀሐይ ።
እምአሮኤር እንተ ማዕዶተ ፈለገ አርኖን እስከ ደብረ ሴዎን ዘኤርሞን ።
ኵሉ አራባ ዘማዕዶተ ዮርዳንስ ዘመንገለ ምሥራቀ ፀሐይ ዘመትሕተ አሴዶን ዘቦ መንደቀ ።
ወአመ መጽአ ላዕሌከ ኵሉ ዝንቱ ነገር በረከቱሂ ወመርገሙሂ ዘአቀምኩ ቅድሜከ ።
ተዘከሮ በልብከ በውስተ ኵሉ አሕዛብ ኀበ ዘረወከ እግዚአብሔር ህየ ።
ወተመየጥ ኀበ እግዚአብሔር አምላክከ ወስማዕ ቃሎ ኵሎ ዘአነ እኤዝዘከ ዮም በኵሉ ልብከ ወበኵሉ ነፍስከ ።
ወየኀድግ ለከ እግዚአብሔር ኵሎ ኀጣውኢከ ወይሣሀለከ ወካዕበ ያስተጋብአከ እግዚአብሔር እምነ ኵሉ አሕዛብ እለ ውስቴቶሙ ዘረወከ ህየ ።
ወለእመኒ ውስተ አጽናፈ ሰማይ ዘረወከ ያስተጋብአከ እምህየ እግዚአብሔር አምላክከ ።
ወይወስደከ እግዚአብሔር አምላክከ ውስተ ይእቲ ምድር እንተ ተወረሱ አበዊከ ከመ ትትወረሳ ወይገብር ሠናይተ ላዕሌከ ወያበዝኀከ ወይሬስየከ ፈድፋደ እምነ አበዊከ ።
ወያሴስሎ እግዚአብሔር ለዝክቱ ልብከ ወልቦሙ ለዘርእከ ከመ ታፍቅሮ ለእግዚአብሔር አምላክከ በኵሉ ልብከ ወበኵሉ ነፍስከ ከመ ትሕየው አንተ ወዘርእከ ።
ወያገብኦ እግዚአብሔር አምላክከ ለዝንቱ መርገም ላዕለ ፀርከ ወላዕለ እለ ይፀልኡከ ወላዕለ እለ ሰደዱከ ።
ወአንተሰ ተመየጥ ወስማዕ ቃለ እግዚአብሔር አምላክከ ወግበር ኵሎ ትእዛዞ ዘአነ እኤዝዘከ ዮም ።
እስመ ዛቲ ትእዛዝ እንተ አነ እኤዝዘከ ዮም ኢኮነት ክብድተ ወኢኮነት ርሕቅተ እምኔከ ።
ወኢኮነት ውስተ ሰማይ ወትብል መኑ የዐርግ ለነ ውስተ ሰማይ ወያመጽአ ለነ ወንስምዓ ወንግበራ ።
ወኢኮነት ማዕዶተ ባሕር ወትብል መኑ እምዐደወ ለነ ማዕዶተ ባሕር ወያምጽአ ለነ ወያስምዐናሃ ወንግበራ ።
እስመ ናሁ ቅርብት ይእቲ ለከ ጥቀ ቃል ውስተ አፉከኒ ወውስተ ልብከኒ ወውስተ እደዊከኒ ከመ ትግበራ ።
ወናሁ ሤምኩ ቅድመ ገጽከ ዮም ሕይወተ ወሞተ ሠናይተ ወእኪተ ።
ወትዕቀብ ኵነኔሁ ወፍትሖ ወትትባዝኁ ወተሐይው ወይባርከከ እግዚአብሔር አምላክከ በኵሉ ምድር እንተ ውስቴታ ትበውእ ህየ ከመ ትትወረሳ ።
ለእመ ሰማዕክሙ ቃለ እግዚአብሔር አምላክክሙ ወትእዛዞ ኵሎ ዘአነ እኤዝዘክሙ ዮም ከመ ታፍቅሮ ለእግዚአብሔር አምላክከ ወትሑር በኵሉ ፍናዊሁ ።
ወለእመሰ ተመይጠ ልብከ ወአበይከ ሰሚዐ ወስሕትከ ወሰገድከ ለባዕድ አማልክት ።
ናሁ አይዳዕኩከ ዮም ከመ ጠፊአ ትጠፍእ ወኢይነውኅ መዋዕሊክሙ ውስተ ምድር እንተ ውስቴታ ተዐድዉ ዮርዳንስ ህየ ከመ ትትዋረስዋ ።
ናሁ አሰምዕ ለከ ዮም ሰማየ ወምድረ ከመ ሤምኩ ቅድሜከ ሕይወተ ወሞተ ወበረከተ ወመርገመ ።
ወኅረያ ለከ ለሕይወት ከመ ትሕየው አንተ ወዘርእከ ።
ከመ ትንበር ውስተ ምድር እንተ መሐለ እግዚአብሔር ለአበዊከ ለአብርሃም ወለይስሐቅ ወለያዕቅብ ከመ የሀቦሙ ።
ወአፍቅሮ ለእግዚአብሔር አምላክከ ወስማዕ ቃሎ ወአጽንዖ ኪያሁ እስመ ውእቱ ሕይወትከ በዘ ቦቱ ይነውኅ መዋዕሊከ ።
ወአልቦሙ መክፈልተ ካህናት ወሌዋውያን ወኵሉ ሕዝበ ሌዊ ምስለ እስራኤል መባኡ ለእግዚአብሔር ክፍሎሙ ወኪያሁ ይሴሰዩ ።
ወክፍለ ባሕቱ አልቦሙ በውስተ አኀዊሆሙ እስመ እግዚአብሔር ውእቱ ክፍሉ በከመ ይቤሎ ።
ወዝንቱ ውእቱ ሕጎሙ ለካህናት ዘእምኀበ ሕዝብ እለ ይጠብኁ ጥብኀ እመኒ ላህመ ወእመኒ በግዐ ዘይሁብዎ ለካህን መዝራዕተ ወሕልቀ ወቈስጤ ።
ወቀዳሜ እክልከ ወቀዳሜ ወይንከ ወቀዳሜ ቅብእከ ወእምነ ዘቀረፅከ አባግዒከ ትሁቦ ።
እስመ ኀርዮ እግዚአብሔር አምላክነ እምውስተ ኵሉ ሕዘቢከ ከመ ይቁም ቅድሜሁ ለእግዚአብሔር አምላክከ ወይትለአኮ ወይባርክ በስመ ዚአሁ ውእቱ ወደቂቁ በኵሉ መዋዕል ።
ወለእመ መጽአ ሌዋዊ እምውስተ አህጉሪክሙ ዘእምነ ኵሉ ደቂቀ እስራኤል ዘኀበ ይነብር ውእቱ እስመ ፈተወ በነፍሱ ከመ ይትለአክ በውእቱ መካን ኀበ ኀርየ እግዚአብሔር አምላክከ ።
ወይትቀነይ ለስመ እግዚአብሔር አምላኩ ከመ ኵሉ አኀዊሁ ሌዋውያን እለ ይቀውሙ ህየ ቅድመ እግዚአብሔር ።
ይትከፈል መክፈልቶ ወይሴሰይ ዘእንበለ ዘበ ሢመቱ ዘበ ሀገሩ ።
ወለእመ ቦእከ ውስተ ምድር እንተ ይሁበከ እግዚአብሔር አምላክከ ኢትትመሀር ገቢረ ከመ ርኵሶሙ ለውእቶሙ አሕዛብ ።
ወኢይትረከብ በውስቴትክሙ ዘይሠውዕ ወልዶ አው ወለቶ በእሳት ወዘያስተቀስም መቅሰመ ወዘያስተሰግል ወዘይጤየር ።
ወዘሥራይ ወዘሐርስ ወዘበፃውዕ ወዘያነቅህ ምውተ ወዘያስተሰግል በዖፍ ።
እስመ ርኩስ ውእቱ ኵሉ ዘይገብሮ ለዝንቱ በኀበ እግዚአብሔር እስመ በበይነ ዝንቱ ርኵሶሙ ያጠፍኦሙ እግዚአብሔር እምኔከ ።
ወኩን ፍጹመ ቅድመ እግዚአብሔር አምላክከ ።
እስመ እልክቱ አሕዛብ እለ አንተ ትትወረሶሙ እሙንቱ ያስተሰግሉ ወያጸምኡ መቅሰመ ወለከሰ አኮ ከማሁ ።
ወይቤለኒ እግዚአብሔር አማን ኵሉ ዘይቤሉ ።
ነቢየ አነሥእ ሎሙ እምውስተ አኀዊሆሙ ዘከማከ ወእሁብ ቃልየ ውስተ አፉሁ ወይነግሮሙ ዘከመ አዘዝክዎ ።
ወብእሲ ዘኢይሰምዖ ለውእቱ ነቢይ በኵሉ ዘነገረ በስመ ዚአየ አነ እትቤቀል እምኔሁ ።
ወባሕቱ ነቢይ ዘይኤብስ ወይነብብ ቃለ በስምየ ዘኢአዘዝክዎ ይንብብ ወዘነበበሂ በስመ ባዕድ አማልክት ለይሙት ውእቱ ነቢይ ።
ወለእመ ትብል በልብከ እፎ አአምር ቃለ ዘኢይቤ እግዚአብሔር ።
እምነ ኵሉ ዘነበበ ነቢይ በስመ እግዚአብሔር እምከመ ኢበጽሐ ቃሉ ወኢኮነ በከመ ይቤ ኢነበቦ እግዚአብሔር ለውእቱ ቃል ወበሐሰት ነበበ ውእቱ ነቢይ ወኢትስምዕዎ ።
ወኢይባእ ዘቦቱ ነውረ ወዘምቱር ውስተ ቤተ እግዚአብሔር ።
እስመ ኢተቀበሉክሙ በእክል ወበማይ ውስተ ፍኖት አመ ወፃእክሙ እምነ ግብጽ ወእስመ ተዓሰብዎ ለበለዓም ወልደ ቤዖር ከመ ይርግምክሙ ።
ወኢፈቀደ እግዚአብሔር ከመ ይስምዖ ለበለዓም ወሜጦ እግዚአብሔር ለመርገሙ ውስተ በረከት እስመ አፍቀረከ እግዚአብሔር አምላክከ ።
ወኢትትናገሮሙ ሰላመ ወበዘ ይደልዎሙ በኵሉ መዋዕሊከ ወለዓለም ።
ወኢታስቆርሮ ለኢዱሜያዊ እስመ እኁከ ውእቱ ወኢታስቆርሮ ለግብጻዊ እስመ ፈላሰ ኮንከ በውስተ ምድሮሙ ።
ወደቂቅ ለእመ ተወልደ ሎሙ በሣልሥት ትውልድ ይበውእ ቤተ እግዚአብሔር ።
ወለእመ ወፃእከ ትፅብኦሙ ለፀርከ ተዓቀብ እምነ ኵሉ ቃል እኩይ ።
ወለእመቦ እምውስቴትክሙ ብእሲ ዘኢኮነ ንጹሐ እምነ ሥእበቱ ዘሌሊት ለይፃእ አፍአ እምነ ትዕይንት ወኢይባእ ውስተ ትዕይንት ።
ወፍና ሰርክ ተኀፂቦ በማይ ሥጋሁ ይበውእ ዐሪቦ ፀሐይ ውስተ ትዕይንት ።
ወአሐደ መካነ ረሲ ለከ አፍአ እምነ ትዕይንት ኀበ ትወፅእ ህየ አፍአ ።
ወዕፀ ንሣእ ለከ ውስተ ቅናትከ ወሶበ ነበርከ ቅሥፈ ትከሪ ወትነሥእ ወትደፍን ኀፍረተከ ።
እስመ እግዚአብሔር አምላክከ ያንሶሱ ውስተ ትዕይንትከ ከመ ያድኅንከ ወያግብኦሙ ለፀርከ ውስተ እደዊከ በቅድመ ገጽከ ።
ወትኩን ቅድስተ ትዕይንትከ ከመ ኢያስተርኢ ውስቴትከ ዘኮነ ኀፍረት ወይትመየጥ እምኔከ ወይኅድገ ።
ወኢታግብኦ ለገብር ኀበ እግዚኡ እምድኅረ ተሠይጠ ኀቤከ ።
ይንበር ምስሌከ ኀበ አደሞ ወኢትሣቅዮ ።
ወኢትኩን እምውስቴትክሙ ዘማ እምነ አዋልደ እስራኤል ወኢይኩን ዘማዌ እምደቂቀ እስራኤል ወአልቦ ዘያገብእ ግብረ እምውስተ አዋልደ እስራኤል ወአልቦ ዘያገብእ ጸባሕተ እምውስተ ደቂቀ እስራኤል ።
ኢታብእ ደነሰ ዘማ ወኢቤዘ ከልብ ውስተ ቤተ እግዚአብሔር አምላክከ በበይነ ኵሉ ብፅዐት ።
እስመ ርኩሳን እሙንቱ በኀበ እግዚአብሔር አምላክከ ክልኤሆሙ ።
ወኢትትረደይ እምኀበ ቢጽከ ኢርዴ ወርቅ ወኢርዴ እክል ወኢርዴ ኵሉ ዘኮነ ትካዙ ዘተለቅሐከ ።
እምኀበ ነኪር ትትረደይ ወእምኀበሰ ቢጽከ ኢትትረደይ ከመ ይባርከ እግዚአብሔር አምላክከ ላዕለ ምድር በኵሉ ግብርከ እንተ ውስቴታ ትበውእ ህየ ከመ ትትወረሳ ።
ወለእመ በፃዕከ ብፅዐተ ለእግዚአብሔር ኢትጐንዲ ገቢሮቶ እስመ ተኀሥሦ ይትኀሠሠከ እግዚአብሔር አምላክከ እምኔከ ወይከውን ኀጢአት ላዕሌከ ።
ወለአመሰ ኢፈቀድከ ትብፃዕ አልብከ ኀጢአተ ።
ዳእሙ እምከመ ወፅአ እምነ ከናፍሪከ ተዓቀብ ወግበር በከመ በፃዕከ ተሀብ ለእግዚአብሔር ዘከመ ነበብከ በአፉከ ከማሁ ግበር ።
ወለእመ ቦእከ ውስተ ገራህተ ካልእከ ትምሐው ሠዊተ በእደዊከ ወማዕፀደ ኢታበውእ ውስተ ገራህተ ካልእከ ።
ወለእመ ቦእከ ውስተ ዐጸደ ወይኑ ለካልእከ ብላዕ አስካለ እስከ ትጸግብ ነፍስከ ወውስተ ሙዳይ ባሕቱ ኢትወዲ ።
ወተመየጥነ ወሖርነ ውስተ ገዳም ፍኖተ ባሕረ ኤርትራ በከመ ይቤለኒ እግዚአብሔር ወዖድናሁ ለደብረ ሴይር ብዙኀ መዋዕለ ።
ወይቤለኒ እግዚአብሔር ።
ኮነክሙ ዐዊዶቶ ለዝንቱ ደብር ግብኡ እንከሰ ልመንገለ መስዕ ።
ወአዝዞሙ ለሕዝብ ወበሎሙ ናሁ ተሐውሩ አንትሙ እንተ አድዋሊሆሙ ለአኀዊክሙ ለደቂቀ ዔሳው እለ ይነብሩ ውስተ ሴይር ወይፈርሁክሙ ጥቀ ።
ዑቁ ኢትትቃተሉ ምስሌሆሙ እስመ ኢእሁበክሙ እምውስተ ምድሮሙ ርስተ ወኢምሥጋረ እግር እስመ መክፈልቶ ወሀብክዎ ለዔሳው ደብረ ሴይር ።
ተሣየጡ እክለ በኀቤሆሙ በወርቅክሙ ወተሴሰዩ ወማየኒ በመስፈርት ንሥኡ በኀቤሆሙ በወርቅክሙ ወስተዩ ።
እስመ ባረከከ እግዚአብሔር አምላክከ በኵሉ ግብረ እደዊከ አእምር እፎ ዐደውካሁ ለዝንቱ ገዳም ዐቢይ ዘግሩም ውእቱ ።
ናሁ አርብዓ ዓመ ሀለወ ምስሌከ እግዚአብሔር አምላክከ እንዘ አልቦ ዘያኀጥአከ እምዘ ነበብከ ።
ወተዐደውናሆሙ ለአኀዊክሙ ለደቂቀ ዔሳው እለ ይነብሩ ውስተ ሴይር ኀበ ፍኖተ አራባ እምነ ኤሎም ወእምነ ጋስዮን ጋቤር ወእምዝ ተመየጥነ ወተዐደውነ ፍኖተ ገዳም ዘሞአብ ።
ወይቤለኒ እግዚአብሔር ኢትፃረርዎሙ ለሞአባውያን ወኢትትቃተሉ ምስሌሆሙ እስመ ኢእሁበክሙ ርስተ እምነ ምድሮሙ እስመ ለደቂቀ ሎጥ ወሀብክዎሙ ርስቶሙ ሴይር ።
ወአሚን ወቀደሙ ነቢረ ውስቴታ ሕዝብ ዐቢይ ጥቀ ወጽኑዓን ከመ እለ ውስተ አቂም ።
ራፋን ይከውኑ እሙንቱኒ ከመ እለ ውስተ አቂም ወሞአባውያን ዛሚን ይብልዎሙ ።
ወኮሬዎስ ውስተ ሴይር ይነብሩ ቀዲሙ ወደቂቀ ዔሳው አጥፍእዎሙ ወቀጥቀጥዎሙ እምቅድመ ገጾሙ ወነበሩ መካኖሙ ።
ከመ ገበርዋ እስራኤል ለምድረ ርስቶሙ እንተ ወሀቦሙ እግዚአብሔር ።
ወይእዜኒ ተንሥኡ ወገዐዙ አንትሙ ወሑሩ ውስተ ቈላተ ዛሬድ ወተዐደውናሁ ለቈላተ ዛሬድ ።
ዘይእቲ ትውልድ እለ መስተቃትላን እሙንቱ ወጠፍኡ እምነ ማእከለ ትዕይንት በከመ መሐለ ሎሙ እግዚአብሔር እግዚእ ።
ወመዋዕሊሁ በዘ ቦንቱ ሖርነ እምቃዴስ በርኔ እስከ ተዐደውናሁ ለቈላተ ዛሬድ ሠላሳ ወሰመንቱ ዓመት እስከ ሞቱ ኵሎሙ ዕደው ።
እስመ እደ እግዚአብሔር ሀለወት ላዕሌሆሙ ከመ ታጥፍኦሙ እምነ ማእከለ ትዕይንት እስከ ወድቁ ።
ወኮነ እምዘ ወድቁ ኵሎሙ ውእቶሙ ዕደው መስተቃትላን ወሞቱ እምነ ማእከለ ሕዝብ ።
ወነበበ እግዚአብሔር ለሙሴ ወይቤሎ ።
ናሁ ተሐውር አንተ ውስተ አድዋለ ሞአብ ዘሴይር ።
እስመ ለደቂቀ ሎጥ ወሀብክዎሙ መክፈልቶሙ ይእቲ ።
ወትበጽሑ ቅሩቦሙ ለደቂቀ ዐማን ኢትፃረርዎሙ ወኢትትአኀዙ ቀትለ ምስሌሆሙ እስመ ኢእሁበክሙ እምነ ምድሮሙ ለደቂቀ አማን ርስተ ።
ወረፋይን ትትኌለቍ እስመ ረፋይን ይነብሩ ውስቴታ ቀዲሙ ወዐማናውያንሰ ዞሜን ይብልዎሙ ።
ሕዝብ ዐቢይ ወብዙኅ ወጽኑዓን ወኀያላን ከመ እለ አቂም ወአጥፍኦሙ እግዚአብሔር እምቅድመ ገጾሙ ወተወረስዎሙ ወነበሩ ህየንቴሆሙ ።
ከመ ገብሩ ለደቂቀ ዔሳው እለ ይነብሩ ውስተ ሴይር ።
በከመ አስዐሮሙ እግዚአብሔር ለኮራውያን እምቅድመ ገጾሙ ወተወረስዎሙ ወነበሩ ህየንቴሆሙ እስከ ዛቲ ።
ወሔዋውያንኒ እለ ይነብሩ ውስተ አሴሮት እስከ ጋዜስ ወቀጰዶቅያ ወአጥፍእዎሙ ወነበሩ ህየንቴሆሙ ።
ወይእዜኒ ተንሥኡ ወገዐዙ አንትሙ ወተዐደውዎ ለቈላተ አርኖን ።
ናሁ አግባእክዎ ውስተ እዴከ ለሴዎን ንጉሠ ሔሴቦን አሞርያዊ ወለምድሩ ወምልካ ወተዋረሳ ወአኀዞሙ ወተቃተሎሙ ።
ወበዛቲ ዕለት አቅድም አምጽኦ ላዕለ ኵሉ አሕዛብ እለ ሀለዉ መትሕተ ሰማይ ።
ከመ ይፍርሁከ ወይርዐዱ እምኔከ ወይደንግፁ እምከመ ሰምዑ ስመከ ወትእኅዞሙ ፍርሀት እምቅድመ ገጽከ ።
ወፈነውከ ተናብልተ እምነ ገዳም ዘቄድሞት ኀበ ሴዎን ንጉሠ ሔሴቦን በቃለ ሰላም እንዘ ትብል ።
እኅልፍአ እንተአ ምድርከ ወፍኖተ አሐውር ኢእትገሐስ ኢለየማን ወኢለፀጋም ።
ወአበየ ሴዎን ንጉሠ ሔሴቦን አኅልፎተነ ።
እንተ ኀቤሁ እስመ አጽንዐ እግዚአብሔር አምላክነ መንፈሶ ወአእከዮ በልቡ ከመ ይግባእ ውስተ እዴነ በይእቲ ዕለት ።
ወይቤለኒ እግዚአብሔር ናሁ አኀዝኩ አግብኦ ውስተ እዴከ በቅድመ ገጽከ ለሴዎን ንጉሠ ሔሴቦን አሞርያዊ ወምድሮሂ ወአኀዝ ተወረሳ ምድሮ ርስተ ።
ወወፅአ ሴዎን ወተቀበለነ ውእቱ ወኵሉ ሕዝቡ ከመ ይትቃተለነ በኤያስ ።
ወአግብኦ እግዚአብሔር አምላክነ ውስተ እደዊነ ወቀተልናሁ ሎቱ ወለኵሉ ደቂቁ ወለኵሉ ሕዝቡ ።
ወነሣእነ ኵሎ አህጉሪሁ በውእቶን መዋዕል ወአጥፋእናሆን ለኵሉ አህጉሪሁ ወአንስቲያሆሙኒ ወደቂቆሙኒ ወአልቦ ዘአትረፍነ ነፋጺተ እምኔሆሙ ።
ዘእንበለ እንስሳሆሙ ዘማህረክነ ለነ ወበርበርነ አህጉሮሙ ዘነሣእነ ።
እምነ አሮኤር እንተ ማዕዶተ ፈለገ አርኖን ወሀገረኒ እንተ ሀለወት ውስተ ቈላት እስከ ደብረ ገላአድ ወአልቦ ሀገረ እንተ አምሰጠተነ ።
እስመ ኵሎ አህጉረ አግብአ እግዚአብሔር አምላክነ ውስተ እደዊነ ።
ዘእንበለ ውስተ ምድረ ደቂቀ ዐሞን ዘኢበጻሕነ ወኵሎ ዘውስተ ፈለገ ያቦቅ ወአህጉረ ዘውስተ ቴርኔ በከመ አዘዘነ እግዚአብሔር ኤምላክነ ።
በምድር እንተ ይሁበክሙ እግዚአብሔር አምላክክሙ መክፈልተክሙ በኵሉ መዋዕል ዘተሐይዉ አንትሙ ላዕለ ምድር ።
ወዝንቱ ውእቱ ትእዛዝ ወፍትሕ ዘተዐቅቡ ከመ ትግበሩ ።
ወደምስሶ ደምስስዎ ለኵሉ መካን ዘውስቴቱ አምለኩ አማልክቲሆሙ አሕዛብ ዘአንትሙ ትትወረስዎሙ ።
በውስተ አድባር ነዋኅት ወበውስተ አውግር ወበታሕተ አእዋም ቈጻል ።
ወንሥቱ ምሥዋዓቲሆሙ ወቀጥቅጡ ምስሊሆሙ ወግዝሙ አእዋሚሆሙ ወአውዕዩ በእሳት ።
ግልፎ አማልክቲሆሙ ወደምስሱ አስማቲሆሙ እምነ ውእቱ መካን ።
ወኢትገብሩ ከመዝ ለእግዚአብሔር አምላክክሙ ።
ዘእንበለ ውስተ መካን ዘኀረየ እግዚአብሔር በአሐቲ እምነ አህጉሪክሙ ከመ ይሰመይ ስሙ በህየ ።
ወትወስዱ መሥዋዕተክሙ ወቍርባነክሙ ወቀዳምያቲክሙ ።
ወብፅዓቲክሙ ወዘበፈቃድክሙ ወዘበአሚንክሙ ወበኵረ አልህምቲክሙ ወዘአባግዒክሙ ።
ወብልዑ በህየ በቅድመ እግዚአብሔር አምላክክሙ ወተፈሥሑ በኵሉ ዘውስቴቱ ወደይክሙ እዴክሙ አንትሙ ወበቤትክሙኒ እስመ ባረከከ እግዚአብሔር አምላክከ ።
ወኢትግበሩ ኵሎ ዘንሕነ ንገብር ዮም በዝየ አሐዱ አሐዱ ዘአደሞ በቅድሜሁ ።
እስመ ኢበጻሕክሙ እስከ ይእዜ ውስተ ምዕራፊክሙ ወውስተ ርስትክሙ ዘይሁበክሙ እግዚአብሔር አምላክክሙ ።
ወዕድዉ ዮርዳንስ ወንበሩ ውስተ ምድር እንተ ያወርሰክሙ እግዚአብሔር አምላክክሙ ።
ወያዐርፈክሙ እምነ ኵሉ ፀርክሙ እለ አውድክሙ ወትነብሩ ተአሚነክሙ ።
ወይኩን ዝክቱ መካን ዘኀርየ እግዚአብሔር አምላክክሙ ከመ ይሰመይ ስሙ በህየ ትወስዱ ኵሎ ዘአነ እኤዝዘክሙ ።
ዮም መሥዋዕትክሙ ወቍርባንክሙ ወዓሥራቲክሙ ወቀዳምያተ ።
እደዊክሙ ወሀብትክሙ ወኅሩየ ኵሉ መባእክሙ ወኵሉ ዘበፃእክሙ ለአምላክክሙ ።
ወተፈሥሑ ቅድመ እግዚአብሔር አምላክክሙ አንትሙ ወደቂቅክሙ ወአዋልዲክሙ ወአግብርቲክሙ ወአእማቲክሙ ።
ወሌዋውያን እለ ውስተ አንቀጽክሙ እስመ አልቦ ክፍለ ወርስተ ምስሌክሙ ።
ወዑቅ ርእሰከ ኢትግበር መሥዋዕተከ በኵሉ መካን በኀበ ርኢከ ።
እንበለ ውስተ መካን ዘኀርየ እግዚአብሔር አምላክከ በውስተ አሐዱ እምነ ሕዘቢከ ህየ ትገብር መሥዋዕተከ ወህየ ትገብር ኵሎ ዘአነ እኤዝዘከ ዮም ።
ወእምነ ኵሉ ዘፈተውከ ትጥባኅ በህየ ወብላዕ ሥጋ በከመ በረከቱ ለእግዚአብሔር እንተ ወሀበከ በኵሉ አህጉር ።
ዘርኩስኒ ወዘንጹሕኒ ኅቡረ ይብልዕዎ ከመ ወይጠል አው ከመ ሀየል ።
ወባሕቱ ደመ ኢትብልዑ ውስተ ምድር ከዐውዎ ከመ ማይ ።
ወኢትክል በሊዖቶ በኵሉ አህጉሪከ ዐሥራተ ወይንከ ወእክልከ ወቅብእከ ወበኵረ አልህምቲከ ወዘአባግዒከ ወኵሎ ብፅዓቲክሙ ።
ዘበፃእክሙ ወዘአሚኖትክሙ ወዘቀደምያተ እደዊክሙ ።
አንተ ወደቂቅከ ወወለትከ ወገብርከ ወአመትከ ወግዩር ዘውስተ ሀገርክሙ ።
በቅድመ እግዚአብሔር አምላክከ ብላዖ በውእቱ መካን ዘኀርየ እግዚአብሔር አምላክከ ።
ወትትፌሣሕ በቅድመ እግዚአብሔር አምላክከ በኵሉ ዘወደይከ ውስቴቱ እዴከ ።
ወዑቅ ርእሰከ ኢትኅድጎ ለሌዋዊ በኵሉ መዋዕል ዘሕያው አንተ ላዕለ ምድር ።
ወለእመኒ አርኀበ ለከ እግዚአብሔር ደወለከ በከመ ይቤለከ አምላክከ ወትቤ እብላዕ ሥጋ ለእመ ፈተወት ነፍስከ ከመ ትብላዕ ሥጋ እምነ ኵሉ ዘፈተወት ነፍስከ ብላዕ ሥጋ ።
ወለእመሰ ርኁቅ ውእቱ መካን ኀበ ኀርየ እግዚአብሔር አምላክከ ከመ ይሰመይ ስሙ በህየ ወትጠብኅ ።
እምውስተ ኵሉ አልህምቲከ ወአባግዒከ እምውስተ ዘወሀበከ እግዚአብሔር አምላክከ በከመ አዘዝኩክሙ ወብላዕ በሀገርከ ዘፈተወት ነፍስከ ።
በከመ ትበልዑ ወይጠለ አው ሀየለ ከማሁ ብላዖ ዘርኩስኒ እምኔከ ወዘንጹሕኒ ከማሁ ብልዕዎ ።
ወተዐቀብ ጥቀ ከመ ኢትብላዕ ደመ እስመ ደሙ ነፍሱ ውእቱ ወኢይበልዑ ነፍሰ ምስለ ሥጋ ።
ኢትብልዑ ውስተ ምድር ከዐውዎ ከመ ማይ ።
ወኢትብልዖ ከመ ሠናይት ትኩንከ ወለውሉድከኒ እምድኅሬከ ወለእመ ገበርከ ዘሠናይ ቅድመ እግዚአብሔር አምላክከ ወዘአዳም ።
ወባሕቱ ዘረሰይከ ቅዱሰ ወዘበፃእከ ንሣእ ወሑር ውስተ መካን ኀበ ኀርየ እግዚአብሔር አምላክከ ከመ ይሰመይ ስሙ በህየ ።
ወትገብር መሣውዒከ ሥጋሁ ወትወዲ ውስተ ምሥዋዕ ።
ወደሞሰ ለመሥዋዕትከ ትክዑ ኀበ መንበረ ምሥዋዕ ዘእግዚአብሔር አምላክከ ወብላዕ እምነ ሥጋሁ ።
ዮም ከመ ሠናይ ይኩንከ ወለውሉድከ ለዓለም ለእመ ገበርከ ዘሠናይ ወዘአዳም ቅድመ እግዚአብሔር አምላክከ ።
ወዕቂብ ወስማዕ ኵሎ ቃለ ዘአነ እኤዝዘከ ።
ወለእመኒ አጥፍኦሙ እግዚአብሔር አምላክከ ለአሕዛብ እለ ትበውእ ህየ ከመ ትትወረስዎሙ ምድሮሙ እምቅድመ ገጽከ ወትትዋረሶሙ ወትነብር ውስተ ምድሮሙ ።
ዑቅ ርእሰከ ኢትፍቅድ ተሊዎቶሙ እምድኅረ ተሠረዉ እምቅድመ ገጽከ ወኢትፍቅድ አማልክቲሆሙ ።
ወኢትበል ከመዘ ይገብሩ አሕዛብ ለአማልክቲሆሙ እግበር አነኒ ።
ወኢትግበር ከማሁ ለእግዚአብሔር አምላክከ እስመ ጸልአ እግዚአብሔር ርኩሰ ዘይገብሩ አሕዛብ ።
ለአማልክቲሆሙ እስመ ደቂቆሙ ወአዋልዲሆሙ ያውዕዩ በእሳት ለአማልክቲሆሙ ።
አጽምእ ሰማይ ወእንግር ወስማዕ ምድር ቃለ አፉየ ።
ወተወከፍዎ ከመ ዝናም ለነገርየ ወይወርድ ከመ ጠል ነቢብየ ከመ ዝናም ውስተ ገራህት ወከመ ጊሜ ውስተ ሣዕር ።
እስመ ስመ እግዚአብሔር ጸዋዕኩ ሀቡ ዕበየ ለአምላክነ ።
እግዚአብሔርሰ ጻድቅ በምግባሩ ወርቱዕ ኵሉ ፍናዊሁ እግዚአብሔር ጻድቅ ወአልቦ ዐመፃ ጻድቅ ወኄር እግዚአብሔር ።
አበሱ ወአኮ ሎቱ ውሉደ ርኩሳን ትውልድ ዕሉት ወግፍትእት ።
ከመዝኑ ተዐስይዎ ለእግዚአብሔር ዝሕዝብ አብድ ወአኮ ጠቢብ አኮኑ ዝንቱ አብ ዘፈጠረከ ፈጠረከኒ ወገብረከኒ ።
ተዘከሩ መዋዕለ ትካት ወሐልዩ ዓመተ ትውልደ ትውልድ ተሰአሎ ለአቡከ ወይነግረከ ወለሊቃውንት ወይዜንውከ ።
አመ ከፈሎሙ ልዑል ለአሕዛብ ወዘከመ ዘርኦሙ ለደቂቀ አዳም ወሠርዖሙ ለአሕዛብ በቦ ደወሎሙ ወበበ ኍልቆሙ ለመላእክተ እግዚአብሔር ።
ወኮነ ያዕቆብ መክፈልተ ሕዝቡ ለእግዚአብሔር ወእስራኤልኒ ሐብለ ርስቱ ።
ወአጽገቦሙ በምድረ ገዳም በብሔረ ጽምእ ወሃፍ በብሔረ በድው ወመገቦሙ ወመርሖሙ ወዐቀቦሙ ከመ ብንተ ዐይን ።
ከመ ንስር ያስተጋብእ እጐሊሁ ታሕተ ክነፊሁ ወከመ የሐቅፍ እጐሊሁ በገበዋቲሁ ወሐዘሎሙ በክነፊሁ ወጾሮሙ በእንግድዓሁ ።
እግዚአብሔር ባሕቲቱ መርሖሙ ወኦልቦ ምስሌሁ አምላክ ነኪር ።
ወአዕረጎሙ ዲበ ኀይላ ለምድር ወሴሰዮሙ እክለ ገራውህ ወሐፀኖሙ በመዓር እምኰኵሕ ወበቅብእ እምእብን ጽንዕት ።
በቅብአ እጐልት ወበሐሊበ በግዕ ምስለ መቍዓለ ጠሊ ወላህም ወእጕለ አልህምት ወአባግዕ ምስለ ቄቅሐ ስርናይ ወደመ አስካል ሰትዩ ወይነ ።
ወቦልዐ ያዕቆብ ወፀግበ ወከረዮ ጽጋብ ለምዙኅ ሠብሐ ወገዝፈ ወርኅበ ወኀደጎ ለእግዚአብሔር ፈጣሪሁ ወርኅቀ እምእግዚአብሔር ሕይወቱ ።
ወወሐኩኒ በዘ ነኪር ወአምረሩኒ በርኵሶሙ ።
ወሦዑ ለአጋንንት ወአኮ ለእግዚአብሔር ለአማልክት እለ ኢያአምሩ አማልክተ ግብት እለ ኢይበቍዑ ወእለ ኢያአምሩ አበዊሆሙ ።
ወኀደጎ ለእግዚአብሔር ዘወለደከ ወረሳዕኮ ለእግዚአብሔር ዘሐፀነከ ።
ወርእየ እግዚአብሔር ወቀንአ ወተምዐ መዐተ ላዕለ ደቂቆሙ ወአዋልዲሆሙ ።
ወይቤ እመይጥ ገጽየ አምኔሆሙ ወእሬእዮሙ ዘይከውኑ በደኃሪቶሙ እስመ ትውልደ ዐላውያን እሙንቱ ውሉድ እለ አልቦሙ ሃይማኖተ ።
እሙንቱ አቅንኡኒ በዘ ኢኮነ አምላከ ወአምዕዑኒ በአማልክቲሆሙ አነ አቀንኦሙ በዘ ኢኮነ ሕዝብ ወአምዕዖሙ በሕዝብ ዘኢይሌብዉ ።
እስመ እሳት ትነድድ እመዐትየ ወታውዒ እስከ ሲኦል ታሕቱ ወትበልዓ ለምድር ወለፍሬሃ ወይነድድ መሠረታተ አድባር ።
ወአስተጋብኦሙ ለእኪት ወአኀልቅ አሕጻየ በላዕሌሆሙ ።
ወየኀልቁ በረኃብ ወይከውኑ መብልዐ ለአዕዋፍ ወይደክም ጽንዖሙ ወእፌኑ ላዕሌሆሙ ስነነ አራዊተ ምድር ምስለ ሕምዝ ከመ ይጕየዩ እምድር ።
ወበአፍአ ያጾምቶሙ መጥባኅት ለውሉዶሙ ወበውስተ አብያቲሆሙ ድንጋፄ ለወራዙቶሙ ምስለ ደናግሊሆሙ ወለሕፃናቲሆሙ ምስለ አእሩጊሆሙ ።
ወእቤ ከመ እዝርዎሙ ወእስዐር እምድር ዝክሮሙ ወእምእጓለ እመሕያው ።
በመዐተ ፀር ኮኑኒ ከመ ኢይትዐበዩ ፀር ወኢይበሉ እዴነ ጸንዐት ወአኮ እግዚአብሔር ዘገብሮ ለዝ ኵሉ ።
እስመ ሕዝብ ሕጉላነ ምክር እሙንቱ ወአልቦሙ ምልሐ ወሃይማኖተ ።
ወኢሐለይዎ ከመ ያእምርዎ ለዝንቱ ወያእምርዎ በመዋዕል ዘይመጽእ ።
እፎ ያነትዖሙ አሐዱ ለዐሠርቱ ምእት ወክልኤቱ ይሰድድዎሙ ለእልፍ እስመ እግዚአብሔር ፈደዮሙ ወአምላክነ አግብኦሙ ።
እስመ ኢኮነ ከመ አምላክነ አማልክቲሆሙ ወፀርነሰ አብዳን ።
እስመ ከመ ዐጸደ ወይነ ሶዶም ዐጸደ ወይኖሙ ወሐረጎሙኒ እምነ ጎሞራ ወአስካሎሙኒ አስካለ ሐሞት ወቀምኆሙኒ መሪር ።
ወሕምዘ አርዌ ምድር ወይኖሙ ሕምዘ አፍዖት ዘይቀትል ።
አኮኑ ዝንቱ ትእዛዝ እምኀቤየ ውእቱ ወተኀትመ ውስተ መዛግብትየ ።
በዕለተ ኵነኔ እትቤቀሎሙ ወበጊዜ ይዱሕፅ እግሮሙ እስመ ቀርበ ዕለተ ኅልቆሙ እስመ በጽሐ ወድልው ውእቱ ለክሙ ።
እስመ ይፈትሕ እግዚአብሔር ለሕዝቡ ወይትናበብ በእንተ አግብርቲሁ እስመ ርእዮሙ ተመስዉ ወኀልቁ ወተዘንጐጉ በኀበ ሀለዉ ።
ወሶበ ሠርሑ ይቤ እግዚአብሔር አይቴ እሙንቱ አማልክቲክሙ እለ ትትዌከሉ ቦሙ ።
እለ ትበልዑ መሣብሕተ መሥዋዕቶሙ ወትሰትዩ ወይነ ሞጻሕቶሙ ለይትነሥኡ ወይርድኡክሙ ወለይኩኑክሙ መድኀኔክሙ ።
አእምሩ አእምሩ ከመ አነ ውእቱ ወአልቦ ባዕደ አምላከ ዘእንበሌየ አነ እቀትል ወአሐዩ እቀሥፍሂ ወእሣሀልሂ ወአልቦ ዘያመስጥ እምእዴየ ።
እስመ አሌዕል ውስተ ሰማይ እዴየ ወእምሕል በየማንየ ወእብል ሕያው አነ ለዓለም ።
ወአበልሖ ከመ መብረቅ ለመጥባሕትየ ወትቀውም እዴየ በኵነኔየ ወእትፈደዮሙ በቀለ ለፀርየ ወእትቤቀሎሙ ለጸላእትየ ።
ወአሰክሮን በደሞሙ ለአሕጻየ ወይበልዕ ሥጋሆሙ መጥባሕትየ እምደመ ቅቱላን ወወፂውዋን ወአርእስተ መላእክተ ፀር ።
እስመ ይትቤቀል ደመ ደቂቁ ወይትቤቀል ወይትፈደዮሙ በቀለ ለፀሩ ወይትፈደዮሙ ለጸላእቱ ወያነጽሕ እግዚአብሔር ምድረ ለሕዝቡ ።
ወጸሐፋ ሙሴ ለዛቲ ማኅሌት በይእቲ ዕለት ወመሐሮሙ ለደቂቀ እስራኤል ወቦአ ሙሴ ወነገሮሙ ለሕዝብ ውእቱ ወኢየሱስ ወልደ ነዌ ።
ወሶበ አኅለቀ ሙሴ ነጊሮቶሙ ለኵሉ እስራኤል ።
ወይቤሎሙ ተዓቀብዎ በልብክሙ ለኵሉ ዝንቱ ነገር ዘአስማዕኩ አነ ላዕሌክሙ ዮም ዘትኤዝዙ ለደቂቅክሙ ዮም ከመ ይዕቀቡ ወይግበሩ ኵሎ ነገሮ ለዝንቱ ሕግ ።
እስመ ኢከንቱ ዝንቱ ነገር ለክሙ እስመ ውእቱ ሕይወትክሙ ወበበይነዝ ነገር ይነውኅ መዋዕሊክሙ ውስተ ምድር እንተ ላቲ ተዐድዉ ዮርዳንስ ከመ ትትዋረስዋ በህየ ።
ወነበቦ እግዚአብሔር ለሙሴ በይእቲ ዕለት ወይቤሎ ።
ዕረግ ውስተ ደብረ አባሪም ዘውስተ ደብረ ናበው ዘውስተ ምድረ ሞአብ ዘመንገለ ገጸ ኢያሪኮ ወርእያ ለምድረ ከናአን እንተ እሁቦሙ ለደቂቀ እስራኤል ይምልክዋ ።
ወሙት በውስተ ደብር ዘውስቴቱ ተዐርግ ህየ ወእቱ ኀበ ሕዝብከ በከመ ሞተ አሮን እኁከ በውስተ ደብረ ሆር ወአተወ ኀበ ሕዝቡ ።
እስመ ክሕድክሙ በቃልየ በኀበ ደቂቀ እስራኤል በውእደ ማየ ቅሥት በቃዴስ በገዳም ዘፂን እስመ ኢቀደስክሙኒ ውስተ ደቂቀ እስራኤል ።
ወርእያ ለይእቲ ምድር ቅድሜከ ወህየሰ ኢትበውእ ።
ወይቤለኒ እግዚአብሔር በውእቶን መዋዕል ቅር ለከ ክልኤ ጽላተ ዘእብን ከመ እለ ቀዲሙ ወዕረግ ኀቤየ ውስተ ደብር ወግበር ታቦተ እንተ ዕፅ ።
ወእጽሕፍ ውስተ ውእቶን ጽላት ኵሎ ቃለ ዘሀለወ ውስተ እልክቱ ጽላት እለ ቀዲሙ ቀጥቀጥከ ወደዮን ውስተ ታቦት ።
ወገበርኩ ታቦተ እንተ ዕፅ ዘኢይነቅዝ ወወቀርኩ ክልኤ ጽላተ ዘእብን ከመ እለ ቀዲሙ ወዐረጉ ውስተ ደብር ወውስተ እዴየ ውእቶን ክልኤሆን ጽላት ።
ወጸሐፈ ውስተ ውእቶን ጽላት በከመ ውእቱ መጽሐፍ ዘቀዲሙ ዓሥሩ ቃለ ዘነገረነ እግዚአብሔር በደብረ ሲና በማእከለ እሳት ።
ወወደይክዎን ውስተ ታቦት ለውእቶን ጽላት እለ ገበርኩ ወነበራ ህየ በከመ አዘዘኒ እግዚአብሔር ።
ወግዕዙ ደቂቀ እስራኤል እምነ ቤሮሱ ዘደቂቀ ኢያቅም ዘሚሳዴ ወበህየ ሞተ አሮን ወተቀብረ በህየ ወተሠይመ በህየ አል ዓዛር ወልዱ ካህን ህየንቴሁ ።
ወእምህየ ግዕዙ ውስተ ገድገድ ወእምነ ገድገድ ውስተ ዔጤቦታ ምድር ዘአንቅዕተ ማይ ።
ወበውእቶን መዋዕል ፈለጦሙ እግዚአብሔር ለነገደ ሌዊ ከመ ይጹሩ ታቦተ ሕጉ ለእግዚአብሔር ወከመ ይቁሙ ቅድመ እግዚአብሔር ።
ወይግበሩ ወይጸልዩ በስመ ዚአሁ እስከ ዛቲ ዕለት ።
ወበበይነ ዝንቱ አልቦሙ ለሌዋውያን ክፍለ ወርስተ ምስለ አኀዊሆሙ እስመ እግዚአብሔር ውእቱ ክፍሉ በከመ ይቤሎ ።
ወአንሰ ቆምኩ ውስተ ደብር አርብዓ ዕለተ ወአርብዓ ሌሊተ ወሰምዐኒ እግዚአብሔር በውእቶንሂ መዋዕል ወኀደገክሙ እግዚአብሔር ወኢያጥፍአክሙ ።
ወይቤለኒ እግዚአብሔር ሑር ወንግር ቅድሜሆሙ ለዝንቱ ሕዝብ ወይባኡ ወይትወረሱ ምድረ እንተ መሐልኩ ለአበዊሆሙ ከመ አሀቦሙ ።
ወናሁ ለእግዚአብሔር አምላክከ ሰማይ ወሰማየ ሰማያት ወምድር ወኵሉ ዘውስቴታ ።
ወዳእሙ አበዊክሙ አብደረ እግዚአብሔር ያፈቅሮሙ ወኀርየ ዘርኦሙ እምድኅሬሆሙ ኪያክሙ እምነ ኵሉ አሕዛብ እስከ ዛቲ ዕለት ።
ወይገብር ፍትሐ ለግዩር ወለእጓለ ማውታ ወለእቤር ወያፈቅሮ ለግዩር ወይሁቦ ሲሳዮ ወዐራዞ ።
ወአፍቅርዎ ለግዩር እስመ አንትሙኒ ግዩራነ ኮንክሙ በምድረ ግብጽ ።
ለእግዚአብሔር አምላክከ ፍርሆ ወሎቱ ለባሕቲቱ አምልኮ ወሎቱ ትልዎ ወበስመ ዚአሁ መሐል ።
እስመ ውእቱ ትምክሕትሕሙ ወውእቱ አምላክከ ዘገብረ ለከ ዐቢያተ ወእላንተ ክቡራተ ዘርእያ አዕይንቲከ ።
በሰብዓ ነፍስ ወረዱ አበዊከ ውስተ ግብጽ ወይእዜሰ ገብረከ እግዚአብሔር አምላክከ ከመ ከዋክብተ ሰማይ በብዝኅ ።
ወሀየል ወወይጠል ወቶራ ወደስክን ወወዕላ ወኦሪጋ ወዘራት ።
ወኵሉ እንስሳ ዘንፉቅ ሰኰናሁ ወንፉቅ ጽፍሩ ወክልኤቱ ጽፈሪሁ ወይትመሰኳዕ ዝንቱ ዘትበልዑ እምውስተ እንስሳ ።
ወዝንቱ ዘኢትበልዑ እምውስተ ዘይትመሰኳዕ ወዘንፉቅ ሰኰናሁ ወዘክፉል ጽፈሪሁ ገመል ወዳሲጶዳ ወክሮግርሊዮን ።
እስመ ይትመሰኳዕ ወኢኮነ ንፉቀ ጽፈሪሁ ርኩስ ውእቱ ዝንቱ ለክሙ ።
ወዝእብኒ እስመ ንፉቅ ሰኰናሁ ወክፉል ጽፈሪሁ ወተመስኵዖሰ ኢይትመሰኳዕ ርኩስ ውእቱ ዝንቱ ለክሙ እምውስተ ሥጋሆሙ ኢትብልዑ ወበድኖሙኒ ኢትግስሱ ።
ወዝንቱ ዘትበልዑ ዘእምውስተ ማይ ኵሉ ዘቦቱ ክንፈ ወቅሣረ ብልዑ ።
ወኵሉ ዘአልቦቱ ክንፈ ወቅሣረ ኢትብልዑ ርኩስ ውእቱ ዝንቱ ለክሙ ።
ወኵሎ ዖፈ ዘንጹሕ ብልዑ ።
ወዝንቱ ዘኢትበልዑ እምኔሆሙ ንስር ወጊጳ ወኤሊዬጦን ።
ወግሪጳ ወሆባይ ወዘአምሳሊሁ ።
ወአሮድዮን ወቀቀኖን ወኢብን ።
ወቀጠራቅጤን ወጕዛ ወዘአምሳሊሁ ወሄጶጳ ወጉጋ ።
ወአባጕንባሕ ወከራድዮን ወዘአምሳሊሁ ወጶርፍርዮና ወጽግነት ።
ዝንቱ ኵሉ አዕዋፍ ዘርኩስ ውእቱ ለክሙ ወኢትብልዑ እምኔሆሙ ።
እምኵሉ አዕዋፍ ዘንጹሕ ብልዑ ።
ወኵሎ ምውተ ኢትብልዑ ለፈላሲ ዘውስተ ሀገርከ ሀብዎ ይብላዕ አው ።
ሀብዎ ለባዕድ እስመ ሕዝብ ቅዱስ አንተ ለእግዚአብሔር አምላክከ ወኢታብስል ማኅስአ በሐሊበ እሙ ።
ዐሥራተ ትዔሥር ኵሎ እክለከ ዘዘራእከ ዘታአቱ እምውስተ ገራውሂከ በበ ዓመቱ ።
ከመ ትትመሀር ፈሪሆቶ ለእግዚአብሔር አምላክከ በኵሉ መዋዕል ።
ወብልዖ በመካን ዘኀርየ እግዚአብሔር አምካክከ ከመ ይሰመይ ስሙ በህየ ወታበውእ ዓሥራቲሁ ለእክልከ ወለወይንከ ወለቅብእከ ወበኵረ አልህምቲከ ወዘአባግዒከ ።
ወለእመሰ ርኁቅ ውእቱ እምኔከ ፍኖቱ ።
ወኢትክል ወሲዶ እስመ ርኁቅ ውእቱ መካን ዘኀርየ እግዚአብሔር አምላክከ ከመ ይሰመይ ስሙ በህየ እስመ ይባርከከ እግዚአብሔር አምላክከ ።
ወትሬስዮ ለብሩር ወትነሥእ ብሩሮ በእዴከ ወተሐውር ውስተ መካን ዘኀረዮ እግዚአብሔር አምላክከ ።
ወትሁብ ሤጦ ለኵሉ ዘፈትወት ነፍስከ አው ለላህም አው ለበግዕ አው ለወይን አው ለሜስ አው ለኵሉ ዘፈትወት ነፍስከ ።
ወብላዕ በህየ በቅድመ እግዚአብሔር አምላክከ ወተፈሣሕ አንተ ወቤትከ ።
ወሌዋዊ ዘውስተ ሀገርከ እስመ አልቦ ክፍለ ወርስተ ምስሌከ ።
ወበሣልስ ዓም ታበውእ ኵሎ ዓሥራተ እክልከ ወበዓመቲሁሰ ታነብሮ ውስተ ሀገርከ ።
ወእምዝ ይመጽእ ምስሌከ ሌዋዊ እስመ አልቦ ክፍለ ወርስተ ምስሌከ ወግዩር ወእጓለ ማውታ ወእቤር እንተ ውስተ ሀገርከ ።
ከመ ይብልዑ ወከመ ይባርከ እግዚአብሔር አምላክከ በኵሉ ግብርከ ዘገበርከ ።
ወአዘዞሙ ሙሴ ለአእሩገ እስራኤል ወይቤሎሙ ዐቁ ከመ ትግበሩ ኵሎ ዘንተ ትእዛዘ ኵሎ ዘአነ እኤዝዘከ ዮም ።
ወአመ ተዐድውዎ ለዮርዳንስ ውስተ ምድር እንተ ይሁበክሙ እግዚአብሔር አምላክክሙ ወታቀውም ለከ እብነ ዐበይተ ወትመርጎ መሬተ ጸዐዳ ።
ወትጽሕፍ ውስተ ውእቶን እበን ኵሎ ነገሮ ለዝንቱ ሕግ ዐዲወክሙ ዮርዳንስ ሶበ ቦእክሙ ውስተ ይእቲ ምድር እንተ ይሁበክሙ እግዚአብሔር አምላኮሙ ለአበዊነ ።
ከመ የሀብከ ምድረ እንተ ትውሕዝ ሐሊበ ወመዓረ በከመ ይቤለከ እግዚአብሔር አምላኮሙ ለአበዊከ ።
ወሶበ ዐደውክሙ ዮርዳንስ ታቀውምዎን ለውእቶን እበን እለ አነ እኤዝዘክሙ ዮም በእንቲአሆን ውስተ ደብረ ጌባል ዎትመርግዎን መሬተ ጸዐዳ ።
ወትነድቅ በህየ ምሥዋዐ ለእግዚአብሔር አምላክከ በእበን ወኢይግስሶን ሐፂን ።
በእበን እለ ኢኮና ውቁራተ ቦንቱ ትነድቅ ምሥዋዐ ለእግዚአብሔር አምላክከ ።
ወትሠውዕ ለዕሌሆን መሥዋዕተ መደኀኒት ወብላዕ ወጽገብ በህየ ወተፈሣሕ በቅድመ እግዚአብሔር አምላክከ ።
ወጸሐፍ ውስተ ውእቶን እበን ኵሎ ዘንተ ሕገ ጥዩቀ ጥቀ ።
ወይቤልዎሙ ሙሴ ወካህናት ለሌዋውያን ወለኵሉ እስራኤል አርምም ወስማዕ እስራኤል በዛቲ ዕለት ኮንከ ሕዝቦ ለእግዚአብሔር አምላክከ ።
ወስማዕ ቃለ እግዚአብሔር አምላክከ ወግበር ኵሎ ትእዛዞ ወኵነኔሁ ዘአነ እኤዝዘከ ዮም ።
ወአዘዞሙ ሙሴ ለሕዝብ በይእቲ ዕለት ወይቤሎሙ ።
እሉ እሙንቱ እለ ይቀውሙ ወይባርክዎ ለሕዝብ በደብረ ጋሪዝን ዐዲወክሙ ዮርዳንስ ስምዖን ወሌዊ ወይሁዳ ወይሳካር ወዮሴፍ ወብንያም ።
ወእሉ እሙንቱ እለ ይቀውሙ ለረጊም በደብረ ጌባል ሮቤል ወጋድ ወአሴር ወዛቡሎን ወዳን ወንፍታሌም ።
ወያወሥኡ ለኢሆሙ ሌዋውያን ወይብልዎሙ ለኵሉ እስራኤል በቃል ዐቢይ ።
ርጉመ ለይኩን ብእሲ ዘይገብር ግልፎ ወስብኮ ዘርኩስ በኀበ እግዚአብሔር ግብረ ኬንያ ወይሠይም ወየኀብእ ።
ወያወሥእ ኵሉ ሕዝብ ወይብል አሜን ወአሜን ።
ርጉመ ለይኩን ዘያስተአኪ አባሁ ወእሞ ወይብል ኵሉ ሕዝብ ኤሜን ወአሜን ።
ርጉመ ለይኩን ዘይሰርቅ ደወለ ቢጹ ወይብል ኵሉ ሕዝብ አሜን ወአሜን ።
ርጉመ ለይኩን ዘያስሕቶ ፍኖት ለዕውር ወይብል ኵሉ ሕዝብ አሜን ወአሜን ።
ርጉመ ለይኩን ዘይገምፅ ፍትሐ ግዩር ወዘእጓለ ማውታ ወዘእቤር ወይብል ኵሉ ሕዝብ አሜን ወአሜን ።
ርጉመ ለይኩን ዘይሰክብ ምስለ ብእሲተ አቡሁ እስመ ከሠተ ኀፍረተ አቡሁ ወይብል ኵሉ ሕዝበ አሜን ወአሜን ።
ርጉመ ለይኩን ዘይሰክብ ምስለ ኵሉ እንስሳ ወይብል ኵሉ ሕዝብ አሜን ወአሜን ።
ርጉመ ለይኩን ዘይሰክብ ምስለ እኅቱ እመኒ እንተ እምአቡሁ ወእመኒ እንተ እምእሙ ወይብል ኵሉ ሕዝብ አሜን ወአሜን ።
ርጉመ ለይኩን ዘይሰክብ ምስለ እመ ብእሲቱ ወይብል ኵሉ ሕዝብ አሜን ወአሜን ።
ርጉመ ለይኩን ዘይዘብጥ ካልኦ በጕሕሉት ወይብል ኵሉ ሕዝብ አሜን ወአሜን ።
ርጉመ ለይኩን ዘይነሥእ ሕልያነ ከመ ይቅትል ነፍሰ ደመ ንጹሐ ወይብል ኵሉ ሕዝብ አሜን ወአሜን ።
ርጉመ ለይኩን ኵሉ ብእሲ ዘኢይቀውም ይግበር ቃለ ዘውስተ ዝንቱ ሕግ ወይብል ኵሉ ሕዝብ አሜን ወአሜን ።
ወለእመ ተረክበ ቅቱል በውስተ ምድር እንተ ወሀበከ እግዚአብሔር አምላክከ ትትወረሳ ውዱቀ ውስተ ገዳም ወኢያአምሩ ቀታሊሁ ።
ወይወፅኡ ሊቃናቲክሙ ወመኳንንቲክሙ ወይሜጥኑ ዘአውዱ ለውእቱ ቅቱል አህጉረ ።
ወሀገር እንተ ቀርበት ይእቲ መንገሌሁ ለውእቱ ቅቱል አእሩጊሃ ለይእቲ ሀገር ያመጽኡ እጐልተ እምውስተ አልህምት እንተ ኢተቀንየት ወእንተ ኢሰሐበት አርዑተ ።
ወያዐርግዋ አእሩጊሃ ለይእቲ ሀገር ለይእቲ እጐልት ውስተ ቈላት መብእስ ዘኢተሐርሰ ወኢተዘርአ ውስቴቱ ።
ወይሜትርዋ ሥረዊሃ ለይእቲ እጐልት በውስተ ቈላት ።
ወይመጽኡ ካህናት ወሌዋውያን እስመ ኪያሆሙ ኀርየ እግዚአብሔር ይቁሙ ኀቤሁ ወይባርኩ በስመ ዚአሁ ።
ወበቃለ ዚአሆሙ ይቁም ኵሉ ተስናን ወኵሉ ዘይትኀደግ ።
ወኵሉ አእሩጊሃ ለይእቲ ሀገር እንተ ቅርብት ለውእቱ ቅቱል ለመንገሌሁ ወይትኀፀቡ እደዊሆሙ ላዕለ ርእሳ ለይእቲ እጐልት እንተ መተርዋ ሥረዊሃ በውስተ ቈላት ።
ወይነብቡ ወይብሉ እደዊነ ኢከዐዋ ደሞ ለዝንቱ ወአዕይንቲነኒ ኢርእያ ።
ስሪ ለሕዝብከ እስራኤል እግዚኦ እለ ቤዘውካሆሙ እምነ ምድረ ግብጽ ከመ ኢይኩን ጌጋየ ነፍስ ላዕለ ሕዝብከ እስራኤል ወይሰረይ ሎሙ በእንተ ውእቱ ነፍስ ።
ወአንተሰ አሰስል ጌጋየ ነፍስ እምላዕሌክሙ ወትከውን ሠናይት ላዕሌከ ለእመ ገበርከ ዘሠናይ ወዘአዳም ቅድመ እግዚአብሔር አምላክከ ።
ወለእመኒ ወፃእከ ፀብአ ላዕለ ፀርከ ወአግብኦሙ እግዚአብሔር አምላክከ ውስተ እዴከ ወፄወውከ ፄዋሆሙ ።
ወርኢከ በውስተ ፄዋ ብእሲተ እንተ ሠናይት ርእየታ ወፈተውካሃ ወነሣእካሃ ለከ ትኩንከ ብእሲተ ።
ወታበውአ ውስተ ጽርሐ ቤትከ ወትላጽያ ርእሳ ወትጼፍራ ።
ወታሴስል አልባሲሃ ዘቦቱ ተፄወወት ወታነብራ ውስተ ቤትከ ወትበኪ አቡሃ ወእማ ሠላሳ መዋዕለ ።
ወእምድኅረ ዝንቱ ትበውእ ኀቤሃ ወትነብር ምስሌሃ ወትከውነከ ብእሲተ ።
ወእምዝ ለእመ ኢፈቀድካሃ ትፌንዋ አግዓዚተ ወሠይጠሰ ኢትሠይጣ በወርቅ ወኢትክሕዳ ከመ አውሰብካሃ ።
ወለአመኒ አውሰበ ብእሲ ክልኤ አንስተ ወለአሐቲ ይጸልእ ወለአሐቲ ያፈቅር ።
ወወለደት ሎቱ ወልዶ በኩሮ እንተ ይጸልእ ።
አመ ያስተዋርሶሙ ንዋዮ ለደቂቁ ኢይክል አዕብዮቶ ለወልደ እንተ ያፈቅር ወተዐውሮቶ ለወልዳ ለእንተ ይጸልእ ።
ወይሁቦ ምክዕቢተ እምነ ኵሉ ዘተረክበ ሎቱ እስመ ውእቱ ቀዳሜ ውሉዱ ወሎቱ ይሬሲ ዘበኵሩ ።
ወለእመቦ ዘቦቱ ወልደ ከሓዴ ወዝሁረ ወኢይትኤዘዝ ለቃለ አቡሁ ወለቃለ እሙ ወይጌሥጽዎ ወኢይሰምዖሙ ።
ወይወስድዎ ኀበ ሊቃናተ ሀገሩ ወውስተ አንቀጸ ብሔሩ ።
ወይብልዎሙ ለሰብአ ሀገሮሙ ዝንቱ ወልድነ ይክህደነ ወያዐቢ ርእሶ ወኢይሰምዕ ቃለነ ወይሠግር ወይሰክር ።
ወይወግርዎ በእብን ሰብአ ሀገሩ ወይቀትልዎ ወታሴስል እኩየ እምኔክሙ ወኵሉ እስራኤል ሰሚዖ ይፍራህ ።
ወለእመቦ ዘአበሰ ወበጽሖ ጌጋዩ ከመ ይትኰነን ሞተ ትስቅልዎ ዲበ ዕፅ ወቅትልዎ ።
ወኢይቢት ሥጋሁ ዲበ ዕፅ አላ ቀቢረ ቅብርዎ በይእቲ ዕለት እስመ ርጉም ውእቱ በኀበ እግዚአብሔር ዘስቁል ዲበ ዕፅ ።
ወኢታርኵስዋ ለምድር እንተ ይሁበከ እግዚአብሔር አምላክከ መክፈልተከ ።
ወዕቀብ ወርኀ ኒሳን ወግበር ፋሲካሁ ለእግዚአብሔር አምላክከ እስመ በወርኀ ኒሳን ወፃእከ እምነ ምድረ ግብጽ ሌሊተ ።
ወትጠብኅ ፋሲካሁ ለእግዚአብሔር አምላክከ አባግዐ ወአልህምተ በውስተ መካን ዘኀርየ እግዚአብሔር ከመ ይሰመይ ስሙ በህየ ።
ወኢትብላዕ ምስሌሁ ብሑአ ኅብስተ ሕማም እስመ በጕጉእ ወፃእክሙ እምነ ግብጽ ከመ ትዘከሩ ዕለተ ወፃእክሙ እምነ ምድረ ግብጽ በኵሉ መዋዕለ ሕይወትክሙ ።
ሰቡዐ መዋዕለ ናእተ ብላዕ ምስሌሁ ።
ወኢያስተርኢ ብሑእ በኵሉ ደወልከ ሰቡዐ ዕለተ ወኢይቢት እምውስተ ውእቱ ሥጋ ዘጠባኅከ ሰርከ በቀዳሚት ዕለት ለነግህ ።
ወኢትክል ጠቢኆቶ ለፋሲካ ወኢበውስተ አሐቲ እምነ አህጉሪከ ዘወሀበከ እግዚአብሔር አምላክከ ።
እንበለ ውስተ መካን ዘኀርየ እግዚአብሔር አምላክከ ከመ ይሰመይ ስሙ በህየ በህየ ትጠብኅ ፋሲካ ሰርከ ጊዜ ተዐርብ ፀሓይ በውእቱ ጊዜ ዘወፃእከ እምነ ግብጽ ።
ወታበስል ወትጠብስ ወትበልዕ በውእቱ መካን ዘኀርየ እግዚአብሔር አምላክከ ወትገብእ በነግህ ወተአቱ ውስተ አብያቲከ ።
ሰዱሰ ዕለተ ብላዕ ናእተ ወሳብዕትሰ ዕለት እንተ አስተውፅኦ ይእቲ ዘበዓሉ ለእግዚአብሔር አምላክከ ወኢትግበር ባቲ ኵሎ ግብረ እንበለ ዘይትገበር ለነፍስ ።
ወይትኌለቍ ለከ ሰብዑ ሰናብት እምዘ አኀዝከ ትዕፅድ አመ ማእረር ወትእኅዝ ትኈልቍ ሰብዑ ሰንበተ ።
ወትገብር በዓለ ሰናብት ለእግዚአብሔር አምላክከ በአምጣነ ትክል እዴከ ዘትሁብ ወበአምጣነ ባረከከ እግዚአብሔር አምላክከ ።
ወትትፌሣሕ በቅድመ አምላክከ አንተ ወደቂቅከ ወወለትከ ወገብርከ ወአመትከ ወሌዋዊ ዘውስተ ሀገርከ ።
ወግዩር ወእጓለ ማውታ ወእቤር እንተ ኀቤክሙ ወእንተ ውስተ ውእቱ መካን ዘኀርየ እግዚአብሔር አምላክከ ከመ ይሰመይ ስሙ በህየ ።
ወተዘከር ከመ ገብር አንተ በምድረ ግብጽ ወዕቀብ ወግበር ኵሎ ዘንተ ትእዛዞ ።
ወትገብር ለከ በዓለ መጸለት ሰቡዐ ዕለተ ሶበ አስተጋባእከ እክለከ እምውስተ አውደ ምክያድከ ወእምውስተ ምክያደ ወይንከ ።
ወተፈሣሕ በበዓልከ ወወልድከኒ ወወለትከኒ ወገብርከኒ ወአመትከ ወሌዋዊ ወግዩር ወእጓለ ማውታ ወእቤር እንተ ሀለወት ውስተ ሀገርከ ።
ሰቡዐ ዕለተ ትገብር በዓለ እግዚአብሔር አምላክከ በውስተ መካን ዘኀርየ እግዚአብሔር አምላክከ እምውስተ ኵሉ እክልከ ።
ወእምውስተ ኵሉ ግብረ እዴከ ወተፈሣሕ ።
ሠለስተ ዘመነ ለዓመት ወያስተርኢ ኵሉ ተባዕትከ ቅድመ እግዚአብሔር አምላክከ በውስተ መካን ዘኀርየ እግዚአብሔር አምላክከ በበዓለ ሕገ ።
ወኢትምጻእ ቅድመ እግዚአብሔር አምላክከ ዕራቅከ ።
አሐዱ አሐዱ በአምጣነ ኀይለ እዴክሙ ወበአምጣነ በረከቱ ለእግዚአብሔር አምላክክሙ እንተ ወሀበክሙ ታምጽኡ ።
ወሢሙ ለክሙ ፈታሕተ ወጸሐፍተ መባእ በኵሉ አህጉሪክሙ ዘወሀበከ እግዚአብሔር አምላክከ በበነገድክሙ ወይኰንንዎ ለሕዝብ ኵነኔ ጽድቅ ።
ወኢያድልዉ ለገጽ ወኢይንሥኡ ሕልያነ እስመ ሕልያን ያዐውሮሙ ለጠቢባን ወያሴስሎ ለቃለ ጽድቅ ።
ዘይጸድቅኒ በጽድቁ ለይትሉ ከመ ትሕየዉ ወትባኡ ትትዋረሱ ምድረ እንተ ይሁበከ እግዚአብሔር አምላክከ ።
ወኢትትክል ለከ ኦመ ዘያመልኩ እምውስተ ኵሉ ዕፅ ኀበ ምሥዋዑ ለእግዚአብሔር አምላክከ ።
ወኢትግበር ምስለ ዘጸልአ እግዚአብሔር አምላክከ ።
ወለእመ ሰሚዐ ሰማዕክሙ ቃለ እግዚአብሔር አምላክክሙ ወዐቀብክሙ ከመ ትግበሩ ኵሎ ትእዛዞ ዘአነ እኤዝዘክሙ ።
ዮም ወይሬስየከ እግዚአብሔር አምላክከ መልዕልተ ኵሉ አሕዛበ ምድር ።
ወይበጽሐከ ዝንቱ ኵሉ በረከት ወይረክበከ ለእመ ሰማዕከ ቃለ እግዚአብሔር አምላክከ ።
ቡሩከ ትከውን በሐቅል ወቡሩከ ትከውን በሀገር ።
ቡሩከ ይከውን ፍሬ ከርሥከ ወቡሩከ ይከውን እክለ ምድርከ ወአዕጻደ ላህምከ ወመራዕየ አባግዒከ ።
ቡሩከ ይከውን መዛግብቲከ ወትራፋቲከ ።
ቡሩከ ትከውን በበአትከ ወቡሩከ ትከውን በፀአትከ ።
ወያገብኦሙ እግዚአብሔር አምላክከ ለፀርከ እለ ይትቃወሙከ ከመ ይትቀጥቀጡ በታሕተ እገሪከ በአሐቲ ፍኖት ይወፅኡ ይትቀበሉከ ወበሰብዑ ፍናዌ ይነትዑ እምቅድመ ገጽከ ።
ወይፌኑ እግዚአብሔር በረከቶ ውስተ አብያቲከ ወውስተ ኵሉ ዘወደይከ እዴከ በውስተ ምድር እንተ ወሀበከ እግዚአብሔር አምላክከ ።
ወያቀውመከ እግዚአብሔር ሎቱ ሕዝበ ቅዱሰ በከመ መሐለ እግዚአብሔር ለአበዊከ ወለእመ ሰማዕከ ቃለ እግዚአብሔር አምላክከ ወሖርከ በፍናዊሁ ።
ወይሬእየከ ኵሉ አሕዛበ ምድር ከመ ተሰምየ ስሞ ለእግዚአብሔር ላዕሌከ ወይፈርሁከ ።
በውስተ ምድር እንተ መሐለ እግዚአብሔር ለአበዊከ ከመ የሀብከ ከመ መዋዕለ ሰማይ ዲበ ምድር ።
ወያተባዝኀከ እግዚአብሔር አምላክከ ውስተ ሠናይት በውሉደ ከርሥከ ወበእክለ ምድርከ ወያስተዋልዶ ለእንስሳከ ።
ወይፈትሕ ለከ እግዚአብሔር መዝገበ ቡሩከ ሰማይ ከመ የሀብከ ዝናመ በመዋዕሊሁ ለምድርከ ከመ ይባርክ ለከ ኵሎ ተግባረ እደዊከ ።
ወትሌቅሕ አንተ ለብዙኅ አሕዛብ ወአንተሰ ኢትትሌቃሕ ወትኴንን አንተ ለብዙኅ አሕዛብ ወለከሰ ኢይኴንኑከ ።
ወለእመ ኢሰማዕክሙ ቃለ እግዚአብሔር አምላክክሙ ከመ ትዕቀቡ ኵሎ ትእዛዞ ዘአነ እኤዝዘክሙ ።
ዮም ወይመጽእ ላዕሌከ ኵሉ ዝንቱ መርገም ወይረክበከ ።
ወትከውን ርጉመ አንተ በሐቅል ወበሀገር ።
ወይከውን ርጉመ መዛግብቲከ ወትራፋቲከ ።
ወርጉመ ውሉደ ከርሥከ ወእክለ ምድርከ ወአዕጻዳተ አልህምቲከ ወመራዕየ አባግዒከ ።
ወርጉም አንተ በበአትከ ወበፀአትከ ርጉመ ትከውን ።
ወይፌኑ ላዕሌከ እግዚአብሔር ንዴተ ወረኃበ ወብድብደ ወይጠፍእ ኵሉ ዘወደይከ እዴከ ውስቴቱ ወይሤርወከ እስከ ይደመስሰከ ፍጡነ በበይነ እከየ ምግባሪከ እስመ ኀደገኒ ።
ወያተሉ እግዚአብሔር ሞተ ላዕሌከ እስከ ያጠፍአከ እምነ ምድር እንተ ውስቴታ ትበውእ ህየ ከመ ትትወረሳ ።
ወይቀሥፈከ እግዚአብሔር በደዌ ሲሕ ወበፈጸንት ወበአስፈር ወበፍርሃት ወበድንጋፄ ወበዐባር ወበኀጣእ ወይሰድዱከ እስከ ያጠፍኡከ ።
ወትከውነከ ሰማይ በመልዕልተ ርእስከ ብርተ ወምድርኒ በመትሕቴከ ሐፂነ ።
ወይሬስዮ እግዚአብሔር ለዝናመ ምድርከ ቆባረ ወመሬት ይወርድ እምሰማይ ላዕሌከ እስከ ይቀጠቅጠከ ወእስከ ያጠፍአከ ።
ወይገብረከ እግዚአብሔር ከመ ትትቀተል በቅድመ ፀርከ በአሐቲ ፍኖት ትወፅእ ኀቤሆሙ ወበሰብዑ ፍናዌ ትነትዕ እምቅድመ ገጾሙ ።
ወትከውን ዝርወ ውስተ ኵሉ መንግሥታተ ምድር ።
ወይከውን አብድንቲክሙ መብልዐ ለአዕዋፈ ሰማይ ወኢትረክቡ ዘይቀብረክሙ ።
ወይቀሥፈከ እግዚአብሔር በመቅሠፍተ ግብጽ በዐበቅ እኩይ ውስተ ነፍስትከ ወበሕከክ ዘአልቦ ፈውሰ ።
ወይቀሥፈከ እግዚአብሔር በድቀት ወበዕወር ወበድንጋፄ ልብ ።
ወትገብእ ትመረስስ መዐልተ ከመ ይመረስስ ዕውር በውስተ ጽልመት ።
ወኢትረክብ ፍኖተ ወትትገፋዕ ወትትበረበር በኵሉ መዋዕሊከ ወኢትረክብ ዘይረድአከ ።
ወታወስብ ብእሲተ ወየሀይደካሃ ካልእ ብእሲ ወትነድቅ ቤተ ወኢትነብር ውስቴቱ ወትተክል ወይነ ወኢትቀሥሞ ።
ወይጠብኁ ላህመከ ወኢትበልዕ እምኔሁ ወየሀይዱከ አድገከ ወኢያገብኡ ለከ ።
ወይገብእ አባግዒከ ለአግብርት ወለፀርከ ወኢትረክብ ዘይረድእከ ።
ወይገብኡ ደቂቅከ ወአዋልዲከ ለካልእ ሕዝብ ወትሬኢ በአዕይንቲከ እንዘ ይኰርዕዎሙ ወአልቦ ዘትክል ገቢረ ።
ወይበልዕ ሕዝብ ዘኢታአምር እክለ ምድርከ ወጻማከ ወትከውን ጽዑረ ወሥቁየ በኵሉ መዋዕል ።
ወትከውን ምሑፀ በምርአየ አዕይንቲከ ወኢትሬኢ ።
ወይቀሥፈከ እግዚአብሔር በደዌ እኩይ ውስተ ብረኪከ ወውስተ አቍያጺከ ወውስተ አዕማደ እገሪከ በዘ ኢትክል ሐይወ እምነ ሰኰና እገሪከ እስከ ርእስከ ።
ወይወስደከ እግዚአብሔር ኪያከኒ ወመላእክቲከኒ እለ ሤምከ ለከ ውስተ ሕዝብ ዐቢይ ዘኢታአምር ኢአንተ ወኢአበዊከ ።
ወታመልክ በህየ ባዕደ አማልክተ ወዕፀወ ወእበነ ።
ወትከውን በህየ ድንጉፀ ወትከውን አምሳለ ወነገረ ለኵሉ አሕዛብ እለ ውስቴቶሙ ወእለ ኀቤሆሙ ይወስደከ እግዚአብሔር ህየ ።
ወታወጽእ ብዙኀ ዘርዐ ውስተ ገራህትከ ወታበውእ ውሑደ እስመ አንበጣ በልዖ ።
ወትተክል ዐጸደ ወይን ወትትጌበሮ ወኢትሰቲ እምነ ወይኑ ወኢትትፌሣሕ እምኔሁ እስመ ዕፄ በልዖ ።
ወታጠሪ ዕፀዋተ ዘይት ውስተ ኵሉ ደወልከ ወኢትትቀባእ ቅብአ እምኔሁ እስመ ተነግፈ ፍሬሁ ።
ወትወልድ ደቂቀ ወአዋልደ ወኢያተርፍዎሙ ለከ እስመ ይነሥእዎሙ ወይፄውዎሙ ።
ወኵሎ እክለ ምድርከ ወኵሎ ተክለ ዕፀዋቲከ አናኵዕ ያጠፍኦ ለከ ።
ወፈላሲ ዘሀለወ ኀቤከ የዐርግ መልዕልቴከ ወላዕሌከ ወአንተሰ ትከውን መትሕቶ ።
ወውእቱ ይሌቅሐከ ወአንተሰ ኢትሌቅሖ ውእቱ ይከውነከ ርእሰ ወአንተ ትከውኖ ዘነበ ።
እስመ ኢሰማዕከ ቃለ እግዚአብሔር አምላክከ ከመ ትዕቀብ ትእዛዞ ወኵነኔሁ ኵሎ ዘአዘዘከ ።
ወይመጽእ ላዕሌከ ዝንቱ ኵሉ መርገም ወይዴግነከ ወይረክበከ እስከ ያጠፍአከ ወእስከ ይደመስሰከ ።
ወይከውን ተአምር ላዕሌከ ወመድምም ወላዕለ ዘርእከ እስከ ለዓለም ።
እስመ ኢያምለካሁ ለእግዚአብሔር አምላክከ በትፍሥሕት ወበሠናይ ልብ ወበብዝኀ ኵሉ ።
ወትትቀነይ ለጸላእትከ እለ ይፌኑ እግዚአብሔር ላዕሌከ በረኃብ ወበጽምእ ወበዕርቅና ወበኀጣአ ኵሉ ።
ወይወዲ ለከ ጋጋ ዘኀፂን ውስተ ክሳድከ እስከ ያጠፍአከ ።
ወያጠፍእ እጕለ መራዕይከ ወእክለ ምድርከ እስከ ኢያተርፍ ለከ ኢእክለ ወኢወይነ ወኢቅብአ ወኢአዕጻዳተ ላህምከ ወኢመራዕየ አባግዒከ እስከ ያጠፍአከ ።
ወይደመስሰከ እምውስተ ኵሉ አህጉሪከ እስከ ያወድቅ አረፋቲከ ዐበይተ ወአጽዋኒከ ዘቦቱ ትትአመን ዘውስተ ኵሉ በሓውርቲከ ።
ወይሣቅየከ በውስተ ኵሉ አህጉሪከ ዘወሀበከ እግዚአብሔር አምላክከ ።
ወትበልዕ ውሉደ ከርሥከ ሥጋ ደቂቅከ ወአዋልዲከ ዘወሀበከ በምንዳቤከ ወበሥቃይከ ዘሣቀየከ ጸላኢከ በውስተ አህጉሪከ ።
ረኀጽከሂ ወለምለምከሂ ወትደነፁ ዐይኑ ለእኁሁ ወለብእሲቱ እንተ ውስተ ሕፅኑ ወዘተርፈ ውሉድ ዘአትረፉ ሎሙ ።
ይሁብዎሙ ለለ አሐዱ እምኔሆሙ ሥጋ ውሉዶሙ ይሴሰዩ እስመ ኢያትረፉ ሎሙ ወኢምንተ በሥቃይ ወበምንዳቤ ዘይሣቅዩከ ጸላእትከ በኵሉ አህጉሪከ ።
ወእንተ ረኃጽኒ ይእቲ እምኔክሙ ወእንተሂ ድክምት ይእቲ ትሜህር እገሪሃ ሐዊረ ውስተ ምድር ።
ወእስመ ረኃፅ ይእቲ ወድክምት ትደነጽዎ ዐይና ለምታ ዘዲበ ሕፅና ወለወልዳ ወለወለታ ።
ወለሥጋሃ ዘእምውስተ አባላ ውእቱ ወሕፃናሂ ዘወለደት ትበልዕ ጽምሚተ ።
ሶበ ኀጥአት ኵሎ በምንዳቤ ወበሥቃይ ዘይሣቅየከ ጸላኢከ በውስተ አህጉሪከ ።
ለእመ ኢሰማዕከ ከመ ትግበር ኵሎ ዘንተ ነገሮ ለዝንቱ ሕግ ዘጽሑፍ ውስተ ዝንቱ መጽሐፍ ።
ከመ ትፍራህ ስመ ክቡር ወስቡሕ ዝንቱ ዘእግዚአብሔር አምላክከ ።
ወይገብር እግዚአብሔር ነኪረ መቅሠፍተከ ወመቅሠፍተ ዘርእከ መቅሠፍተ ዐቢየ ወመድምመ ወደዌ እኩየ ወሕማመ ።
ወይገብእ ላዕሌሆሙ ኵሉ ደዌሆሙ ለግብጽ እኩይ ዝክቱ ዘኢፈራህከ እምኔሁ ወኢፈራህከ እምቅድመ ገጾሙ ወይተሉ ዲቤከ ።
ወኵሉ ደዌ ወኵሉ መቅሠፍት ዘኢኮነ ጽሑፈ ውስተ ዝንቱ መጽሐፈ ሕግ ያመጽእ እግዚአብሔር ላዕሌከ እስከ ያጠፍአከ ወእስከ ትደመሰሱ ።
ወትተርፉ ኅዳጠ በኍልቍ እምድኅረ ከመ ከዋክብተ ሰማይ አንትሙ ብዝኅክሙ እስመ ኢሰማዕክሙ ቃለ እግዚአብሔር አምላክክሙ ።
ወበከመ ተፈሥሐ እግዚአብሔር ላዕሌክሙ ከመ ይግበር ሠናይተ ዲቤክሙ ወአብዝኀክሙ ከማሁ ይትፌሣሕ እግዚአብሔር ዲቤክሙ ።
ከመ ይሤርወክሙ ወትጠፍኡ እምነ ምድር እንተ ውስቴታ ትበውኡ ህየ ከመ ትትወረስዋ ።
ወይዘርወከ እግዚአብሔር ውስተ ኵሉ አሕዛብ እምነ አጽናፈ ምድር እስከ አጽናፈ ምድር ።
ወትትቀነይ በህየ ለባዕድ አማልክት ለእበን ወለዕፀው ለዘ ኢታአምር አንተ ወአበዊከ ።
ወበህየኒ በውስተ ውእቱ አሕዛብ ኢያዐርፈከ ወኢያበውሐከ ትቁም እግርከ ።
ወይሁበከ በህየ እግዚአብሔር ልበ ሕዙነ ወአዕይንተ ጥፉአተ ወነፍሰ ምንሱተ ።
ወትከውን ሕይወትከ ስቅልተ ቅድመ አዕይንቲከ ወትደነግፅ ለሊከ መዐልተ ወሌሊተ ወኢትትአመን በሕይወትከ ።
ለእመ ጸብሐ ትብል እፎ እንጋ ይመሲ ወለእመ መስየ ትብል እፎ ይጸብሕ እምነ ፍርሀተ ልብ ዘትደነግፅ ወእምነ ዘያስተርእየከ ውስተ አዕይንቲከ ወዘትሬኢ ።
ወያገብአከ እግዚአብሔር ውስተ ግብጽ በአሕማር ወእንተ ምድርኒ በእግር ዝንቱ ዘአቤ ኢትደግሙ እንከ ርእዮታ ።
ዓዲ ወትከውኑ በህየ አግብርተ ወአእማተ ለፀርክሙ ወአልቦ ዘያስተምሕረክሙ ።
ወለእመ አጥፍኦሙ እግዚአብሔር አምላክከ ለአሕዛብ እለ ይሁበከ እግዚአብሔር ምድሮሙ ወተወረስክምዎሙ ወነበርክሙ ውስተ ምድሮሙ ወውስተ አህጉሪሆሙ ወውስተ አብያቲሆሙ ።
ሠላሰ አህጉረ ትፈልጥ ለከ በማእከለ ምድርከ እንተ ወሀበከ እግዚአብሔር አምላክከ ።
ወታአምር ለሊከ ፍኖቶን ወትከፍል ደወለ ምድርከ ምሥልስተ ዘአስተከፈለከ እግዚአብሔር አምላክከ ወይኩን ህየ ምስካዩ ለቀታሊ ለኵሉ ።
ወዝንቱ ውእቱ ሕጉ ለቀታሊ እምከመ ሰከየ ህየ ይሕየው ለእመ በኢያእምሮ ቀተሎ ለካልኡ ወለእመ ኢኮነ ጸላኢሁ ቀዲሙ ።
ወበበይነ ዝንቱ አዘዝኩከ አነ ትግበር ዘንተ ነገረ ወእቤለከ ሠላሰ አህጉረ ፍልጥ ለከ ።
ወለእመ አርኀበ ለከ እግዚአብሔር ደወለከ በከመ መሐለ እግዚአብሔር ለአበዊከ ወወሀበከ እግዚአብሔር ኵሎ ምድረ እንተ ይቤ እግዚአብሔር እሁቦሙ ለአበዊከ ።
ወለእመሰቦ ብእሲ ዘይጸልኦ ለካልኡ ወይፀንሖ ወእምዝ ተንሥአ ላዕሌሁ ወቀተሎ ነፍሶ ወሞተ ወሰከየ ውስተ አሐቲ እምነ እላንቱ አህጉር ።
ወይልእኩ ሊቃናተ ሀገሩ ወያመጽእዎ እምህየ ወይሜጥውዎ ኪያሁ ለአበ ደም ወይቀትሎ ።
ወዐይንከ ኢትምሐኮ ወታነጽሕ ደመ ንጹሐ እምነ እስራኤል ወትከውን ሠናይት ላዕሌከ ።
ወኢትትኃሠሥ ደወለ ቢጽከ ዘሠርዑ አበዊከ በውስተ ርስትከ ዘተወረስከ ምድረ እንተ ወሀበከ እግዚአብሔር አምላክከ መክፈልተከ ።
ወኢይከውን አሐዱ ሰማዕት ከመ ይኩን ስምዐ ላዕለ ሰብእ በኵሉ ጌጋይ ወበኵሉ አበሳ ዘአበሱ በአፈ ክልኤቱ ሰማዕት ወበአፈ ሠለስቱ ሰማዕት የኀልቅ ኵሉ ነገር ።
ወለእመ አምጽኡ ሎቱ ለሰብእ ሰማዕተ በዐመፃ ወነበበ ላዕሌሁ ሐሰተ ።
ወይቀውሙ እልክቱ ክልኤቱ ዕደው እለ ይትኃሠሡ ቅድመ እግዚአብሔር ወቅድመ ካህናት ወቅድመ መኳንንት እለ ሀለዉ በእማንቱ መዋዕል ።
ወየሐትቱ መኳንንት ወይጤይቁ ወእልክቱኒ ክልኤቱ ሰማዕት ወለዝክቱኒ አሐዱ ዐማፂ ዘኮነ ስምዐ በሐሰት ወቆመ ላዕለ ካልኡ ።
ይግበርዎ ዘከመ ፈቀደ ይግበር እኪተ ላዕለ ካልኡ ወታሴስሉ እኩየ እምኔክሙ ።
ወባዕድ ሰሚዖ ይፍራህ ወኢይድግም እንከ ገቢረ ዘንተ ነገረ እኩየ በውስቴትክሙ ።
ወዐይንከ ኢትምሐኮ ነፍስ ህየንተ ነፍስ ወዐይን ህየንተ ዐይን ወስን ህየንተ ስን ወእድ ህየንተ እድ ወእግር ህየንተ እግር ።
ወለእመቦ ዘነሥአ ብእሲተ ወነበረ ምስሌሃ ወእምዝ ለእመ ኢረከበት ሞገሰ በኀቤሁ እስመ ረከበ ዘኮነ ኀፍረተ ላዕሌሃ ።
ይጽሐፍ ላቲ መጽሐፈ ኅድጋቲሃ ወይመጥዋ ውስተ እደዊሃ ወያወጽአ እምነ ቤቱ ።
ወሖረት ወአውሰበት ካልአ ብእሴ ።
ወእምዝ ጸልአ ውእቱኒ ብእሲ ደኃሪ ወጸሐፈ ላቲ መጽሐፈ ኅድጋቲሃ ወመጠዋ ውስተ እደዊሃ ወያወፅአ እምነ ቤቱ ወለእመኒ ሞተ ውእቱ ብእሲ ደኃሪ ዘነሥአ ሎቱ ትኩኖ ብእሲተ ።
ኢይከውኖ ለዝክቱ ብእሲ ቀዳማዊ ዘአውፅአ ከመ ይግባእ ላዕሌሃ ወይንሥአ ሎቱ ትኩኖ ብእሲተ እምድኅረ ረኵሰት እስመ ርኩስ ውእቱ ዝንቱ ነገር በኀበ እግዚአብሔር አምላክከ ።
ወኢታርኵሱ ምድረ እንተ ይሁበክሙ እግዚአብሔር አምላክክሙ መክፈልተክሙ ።
ወለእመቦ ዘነሥአ ብእሲተ ኢይወፅእ ፀብአ ወአልቦ ምንተኒ ዘያቀትውዎ ድኁን ውእቱ ውስተ ቤቱ አሐተ ዓመተ ከመ ይትፈሣሕ ምስለ ብእሲቱ እንተ አውሰበ ።
ወኢትትአኀዘ ማሕረፀ ወኢመድሔ ማሕረፅ እስመ መብዐለ ነፍስ ውእቱ ወኢይትአኀዝዎ ።
ወለእመቦ ዘተረክበ ብእሲ ዘሰረቀ ነፍሰ እምውስተ አኀዊሁ እምነ ደቂቀ እስራኤል ወተአገሎ ወሤጦ ለይቅትልዎ ለውእቱ ሰራቂ ።
ወታሴስሉ እኩየ እምውስቴትክሙ ።
ወዑቅ ርእሰከ በእንተ ትእምርተ ለምጽ ተዓቀብ ጥቀ ከመ ትግበር ኵሎ ሕገ ዘይቤሉክሙ ካህናት ወሌዋውያን በከመ አዘዝኩክሙ ተዓቀቡ ዘትገብሩ ።
ወተዘከር ኵሎ ዘገብረ እግዚአብሔር አምላክከ ላዕለ ማርያ በፍኖት ወፂአክሙ እምነ ግብጽ ።
ወለእመቦ ዘይፈድየከ ካልእከ ዕደ ዘኮነ ኢትበውእ ውስተ ቤቱ ከመ ትትአኀዝ አኅዘከ ።
አፍአ ትቀውም ወብእሴ ዕዳከ ዝክቱ ዘይፈድየከ ለሊሁ ያወፅእ አኅዘከ አፍአ ኀቤከ ።
ወለእመ ብእሲ ነዳይ ውእቱ ኢታበይት አኅዞ ኀቤከ ።
ታገብእ ሎት አኅዞ ዐሪቦ ፀሐይ ወይበይት በልብሱ ወትትባረክ ወይከውነከ ምጽዋተ ቅድመ እግዚአብሔር አምላክከ ።
ወኢተዐምፆ ዐስቦ ለዐሳብከ ለነዳይ ዘኅጡእ ውእቱ እምውስተ አኀዊከ አው እምውስተ ግዩራን እለ ውስተ ሀገርከ ።
እንተ ጸብሐት ትሁቦ ዐስቦ ወኢታዐርብ ፀሐየ ላዕሌሁ እስመ ነዳይ ውእቱ ወውእቱ ተስፋሁ ወአይግዕር ላዕሌከ ኀበ እግዚአብሔር ወኢይኩንከ ኀጢአተ ።
ወኢይመውቱ ወላድያን በበይነ ውሉዶሙ ወኢይመውቱ ውሉድ በበይነ ወላድያኒሆሙ አሐዱ አሐዱ በጌጋዩ ይመውት ።
ወኢትሚጥ ፍትሐ ግዩር ወዘእጓለ ማውታ ወዘእቤር ።
ወተዘከር ከመ ገብር አንተ በምድረ ግብጽ ወቤዘወከ እግዚአብሔር አምላክከ እምህየ ወበበይነ ዝንቱ እኤዝዘከ አነ ትግበር ዘንተ ነገረ ።
ወለእመ አኬድከ እክለ ገራህትከ ወረሳዕከ አሐተ ክልስስተ ውስተ ገራህትከ ኢትግባእ ።
ከመ ትንሥአ ለግዩር ወለእጓለ ማውታ ወለእቤር ይኩን ከመ ይባርከ እግዚአብሔር አምላክከ በኵሉ ተግባረ እደዊከ ።
ወለእመኒ ቀሠምከ ዐጸደ ወይንከ ኢትድግም ተመይጦ ድኅሬከ ከመ ታስተናጽሕ ቀሢመ ለግዩር ወለእጓለ ማውታ ወለእቤር ይኩን ።
ወለእመኒ ቀሠምከ ዘይተከ ኢትድግም ተመይጦ ድኅሬከ ከመ ታስተናጽሕ ቀሢመ ለግዩር ወለእጓለ ማውታ ወለእቤር ይኩን ።
ወተዘከር ከመ ግዩር አንተ በምድረ ግብጽ ወበበይነ ዝንቱ እኤዝዘከ አነ ትግበር ዘንተ ነገረ ።
ወዝንቱ ውእቱ ትእዛዝ ወኵነኔ ወፍትሕ ኵሎ ዘአዘዘ እግዚአብሔር አምላክነ ከመ እመህርክሙ ትግበሩ በውስተ ምድር እንተ ውስቴታ ትበውኡ ትትዋረስዋ ።
ከመ ትፍርህዎ ለእግዚአብሔር አምላክክሙ ወከመ ትዕቀቡ ኵሎ ኵነኔሁ ወትእዛዞ ኵሎ ዘአነ እኤዝዘክሙ ።
ዮም አንተ ወወልድከ ወደቂቀ ወልድከ በኵሉ መዋዕለ ሕይወትከ ከመ ይኑኅ መዋዕሊክሙ ።
ወስማዕ እስራኤል ከመ ትግበር ወከመ ትዕቀብ ከመ ሠናይት ትኩንክሙ ።
በከመ ይቤ እግዚአብሔር አምላኮሙ ለአበዊክሙ ከመ የሀብከ ምድረ እንተ ትውኅዝ ሐሊበ ወመዓረ ወዝንቱ ውእቱ ትእዛዝ ወኵነኔ ኵሉ ።
ስማዕ እስራኤል እግዚአብሔር አምላክነ እግዚአብሔር አሐዱ ውእቱ ።
ወአፍቅሮ ለእግዚአብሔር አምላክከ በኵሉ ልብከ ወበኵሉ ነፍስከ ወበኵሉ ኀይልከ ።
ወየሀሉ ውስተ ልብከ ኵሉ ዝንቱ ነገር ዘአነ እነግረከ ዮም ወውስተ ነፍስከ ።
ወምህሮ ለወልድከ ወንግር ኪያሁ እንዘ ትነብር ውስተ ቤት ወእንዘ ተሐውር ውስተ ፍኖት ወለእመ ሰከብከሂ ወለእመ ተንሣእከሂ ።
ወግበሮ ከመ ተአምር ውስተ እዴከ ወይኩንከ ዘኢይትሐወስ ወእምቅድመ አዕይንቲከ ።
ወጸሐፍዎ ውስተ መርፈቀ ኆኅተ አብያቲክሙ ወውስተ ዴዳቲክሙ ።
ወአመ አብአከ እግዚአብሔር አምላክከ ውስተ ምድር እንተ መሐለ እግዚአብሔር ለአበዊከ ለአብርሃም ወለይስሐቅ ወለያዕቆብ ከመ የሀብከ አህጉረ ።
ዐበይተ ወሠናይተ ዘኢነደቀ ።
ወአብያተ ዘምሉእ እምነ ኵሉ በረከት ዘኢዘገብከ ወዐዘቅተ ዘውቅሮ ዘኢወቀርከ ወአዕጻደ ወይን ወአዕጻደ ዘይት ዘኢተከልከ ወእምድኅረ በላዕከ ወጸገብከ ።
ዑቅ እንከ ኢትርስዖ ለእግዚአብሔር አምላክከ ዘአውጽአከ እምነ ምድረ ግብጽ እምነ ቤተ ቅኔት ።
ወፍርሆ ለእግዚአብሔር አምላክከ ወሎቱ ለባሕቲቱ አምልኮ ወሎቱ ትልዎ ወበስመ ዚአሁ መሐል ።
ወኢትሑር ድኅረ አማልክተ ባዕድ ኀበ አማልክተ አሕዛብ እለ አውድክሙ ።
እስመ አምላክ ቀናኢ ውእቱ እግዚአብሔር አምላክከ ወዑቅ ኢይትመዓዕከ እግዚአብሔር አምላክከ በመዐቱ ወይሤርወከ እምነ ገጸ ምድር ።
ወኢታመክሮ ለእግዚአብሔር አምላክከ በከመ አመከርካሁ አመ ዕለተ መንሱት ።
ተዓቂብ ወዕቀብ ትእዛዞ ለእግዚአብሔር አምላክከ ወስማዕ ኵነኔሁ ኵሎ ዘአዘዘከ ።
ከመ ትግበር ዘሠናይ ወዘአዳም ቅድሜሁ ለእግዚአብሔር አምላክከ ከመ ሠናይት ትኩንከ ወትባእ ትትዋረስ ምድረ ቡርክተ እንተ መሐለ እግዚአብሔር ለአበዊክሙ ።
ከመ ይስድድ ኵሎ ፀረከ እምቅድመ ገጽከ በከመ ይቤ እግዚአብሔር ።
ወሶበ ተስእለከ ወልድከ ጌሠመ ወይቤለከ ምንት ውእቱ ዝንቱ ትእዛዝ ወኵነኔ ወፍትሕ ኵሎ ዘአዘዘነ እግዚአብሔር አምላክነ ።
ወትብሎ ለወልድከ አግብርቲሁ ንሕነ ለፈርዖን በብሔረ ግብጽ ወአውጽአነ እግዚአብሔር እምህየ በእድ ጽንዕት ወበመዝራዕት ልዑል ።
ወፈነወ እግዚአብሔር ተአምረ ወመድምመ ዐቢየ ወእኩየ ላዕለ ግብጽ ወላዕለ ፈርዖን ወላዕለ ቤቱ በቅድሜነ ።
ወኪያነሰ አውፅአነ እምህየ ከመ ያብአነ ውስተ ዛቲ ምድር ወየሀበነሃ እንተ መሐለ ከመ የሀቦሙ ለአበዊነ ።
ከመ ሠናይት ትኩን ላዕሌነ በኵሉ መዋዕሊነ ወከመ ንሕዮ በከመ ዮም ።
ወአዘዘነ እግዚአብሔር ኵሎ ዘንተ ኵነኔ ከመ ንግበር ወከመ ንፍርሆ ለእግዚአብሔር አምላክነ ።
ወከመ ንርከብ ምሕረተ ለእመ ዐቀብነ ከመ ንግበር ኵሎ ዘንተ ትእዛዘ በቅድመ እግዚአብሔር አምላክነ በከመ አዘዘነ እግዚአብሔር ።
ወለእመ ቦእከ ውስተ ምድር እንተ ይሁበከ እግዚአብሔር አምላክከ ትትወረሳ መክፈልተከ ወነበርከ ውስቴታ ።
ወትነሥእ እምነ ፍሬ ምድር እንተ ወሀበከ እግዚአብሔር አምላክከ ወትወዲ ውስተ ቀርጠሎን ።
ወተሐውር ውስተ መካን ዘኀርየ እግዚአብሔር አምላክከ ከመ ይሰመይ ስሙ በህየ ።
ወትበውእ ኀበ ካህን ዘሀለወ በውእቶን መዋዕል ።
ወትብሎ አየድዕ ዮም ለእግዚአብሔር አምላክየ እስመ በጻሕኩ ውስተ ምድር እንተ መሐለ እግዚአብሔር ለአበዊነ ከመ የሀበናሃ ።
ወይነሥኦ ካህን ለውእቱ ሙዳየ ቀርጠሎን እምውስተ እደዊከ ወያነብሮ ውስተ ምሥዋዑ ለእግዚአብሔር አምላክከ ።
ወትብል ቅድመ እግዚአብሔር አምላክከ አቡየ ወፅአ እምነ ሶርያ ወወረደ ውስተ ግብጽ ወነበረ ህየ ።
እንዘ ውሑዳን እሙንቱ ኍለቊሆሙ ወኮነ በህየ ሕዝበ ዐቢየ ወመልኡ ዐቢየ ወበዝኁ ።
ወሣቀዩነ ግብጽ ወአሕመሙነ ወአግበሩነ ዕፁበ ግብረ ።
ወጸራኅነ ኀበ እግዚአብሔር አምላከ አበዊነ ወሰምዐ እግዚአብሔር ቃለነ ወርእየ ሕማመነ ወሥራሐነ ወሥቃየነ ርእየ እግዚአብሔር ።
ወአውፅአነ እግዚአብሔር ለሊሁ እምነ ምድረ ግብጽ በእድ ጽንዕት ወበመዝራዕት ልዑል ወበዐቢይ ግርማ ወበዐቢይ ተአምር ወበመድምም ።
ወአብአነ ውስተ ዝንቱ መካን ወወሀበናሃ ለዛቲ ምድር ምድር እንተ ትውሕዝ ሐሊበ ወመዓረ ።
ወይእዜኒ አምጻእኩ ቀዳሜ እክለ ምድርየ እንተ ወሀበኒ እግዚአብሔር ምድር እንተ ትውሕዝ ሐሊበ ወመዓረ ።
ወትሰግድ ቅድመ እግዚአብሔር አምላክከ ።
ወትትፌሣሕ በኵሉ በረከት ዘወሀበከ እግዚአብሔር አምላክከ አንተ ወቤትከ ወሌዋዊኒ ወግዩርኒ ዘኀቤከ ።
ወእምከመ ፈጸምከ ዐሥሮተ ኵሉ ዐሥራት ዘእክለ ምድርከ በሣልስ ዓም ።
እምዝ ዘአመ ዳግም ትዔሥር ትሁቦ ለሌዋዊ ወለግዩር ወለእጓለ ማውታ ወለእቤር ወይብልዕዎ በሀገርከ ወይጽገቡ ።
ወትብል በቅድመ እግዚአብሔር አምላክከ አንጻሕኩ ዘይቄድስ ለከ እምነ ቤትየ ወወሀብክዎ ለሌዋዊ ወለግዩር ወለእጓለ ማውታ ወለእቤር በከመ ኵሉ ።
ትእዛዝከ ዘአዘዝከኒ ኢተዐደውኩ ትእዛዘከ ወኢረሳዕኩ ።
ወበሕማምየኒ ኢበላዕኩ እምኔሁ ወኢሦእኩ እምውስቴቱ ለርኩስ ወኢወደይኩ ውስተ በድን እምኔሁ ።
ሰማዕኩ ቃለ እግዚአብሔር አምላኪየ ሰማዕኩ ዘአዘዘኒ ።
ወነጽር እምነ ቤተ መቅደስከ እምነ ሰማይ ።
ወባርክ ሕዝበከ እስራኤል ወምድረኒ እንተ ወሀብካሆሙ እንተ መሐልከ ለአበዊነ ከመ ተሀበነ ምድረ እንተ ትውሕዝ ሐሊበ ወመዓረ ።
በዛቲ ዕለት እግዚአብሔር አምላክከ አዘዘከ ከመ ትግበር ኵሎ ዘንተ ኵነኔ ወትዕቀብ ፍትሖ ወትግበሮ በኵሉ ልብከ ወበኵሉ ነፍስከ ።
ታምልኮ ለእግዚአብሔር አምላክከ ወትሑር በፍናዊሁ ወትዕቀብ ፍትሖ ወኵነኔሁ ወትስማዕ ቃሎ ።
እስመ እግዚአብሔር ኀርየከ ዮም ትኩኖ ሕዝቦ ለርእሱ በከመ ይቤ ከመ ትዕቀብ ኵሎ ትእዛዞ ።
ወትኩን መልዕልተ ኵሉ አሕዛብ ወገብረ ለከ ስመ ዐቢየ ወምክሐ ወክብረ ።
ከመ ትኩን ሕዝበ ቅዱሰ ለእግዚአብሔር አምላክከ በከመ ይቤ ።
ዝንቱ ውእቱ ነገር ዘነገሮሙ ሙሴ ለኵሉ እስራኤል በማዕዶተ ዮርዳንስ መንገለ ዐረቢሁ በኀበ ባሕረ ኤርትራ ።
በማእከለ ፋራን ጦፌል ወሎቦን ወአውሎን ወዘክሪስያ ።
በዐሡር መዋዕል እምኮሬብ በፍኖተ ደብረ ሴይር እስከ ቃዴስ በርኔ ።
ወአኀዘ ሙሴ ይንግር ዘንተ ሕገ ወይቤ ።
እግዚአብሔር አምላክነ ነገረነ በኮሬብ ወይቤለነ የአክለክሙ ኀዲሮቱ ውስተ ዝንቱ ደብር ።
ተንሥኡ እንከ ወግብኡ ወባኡ ውስተ ደብረ አሞሬዎን ወውስተ ኵሉ መኃድረ ።
አራባ ውስተ ደብሩ ወውስተ ገዳሙ ወውስተ ሊባ ወውስተ ጰራሊያ ዘምድረ ከናአን ወአንጢሊባኖን እስከ ፈለግ ዐቢይ ፈለገ ኤፍራጥስ ።
ናሁ ወሀብኩክሙዋ ለይእቲ ምድር ከመ አሀቦሙ ሎሙ ወለዘርኦሙ እምድኅሬሆሙ ምድረ እንተ ትውኅዝ ሐሊበ ወመዓረ ።
እንተ መሐልኩ ለአበዊክሙ ቅድሜክሙ ለአብርሃም ወለይስሐቅ ወለያዕቆብ ።
ወእቤለክሙ በውእቶን መዋዕል እንዘ እብል ኢይክል ባሕቲትየ ክሂሎተክሙ ።
እስመ አብዝኀነ እግዚአብሔር አምላክነ ወናሁ ብዙኃን አንትሙ ዮም ከመ ከዋክብተ ሰማይ ።
ወያብዝኅክሙ እግዚአብሔር አምላኮሙ ለአበዊክሙ ምእልፊተ ወለይባርክሙ በከመ ይቤለክሙ ።
ወእፎ እክል ባሕቲትየ ጻማክሙ ወሥራሐክሙ ወተባህሎተክሙ ።
አውፅኡ ለክሙ ዕደወ ጠቢባነ ወለባውያነ ወማእምራነ ዘዘ ነገድክሙ ወእሠይሞሙ ለክሙ መሳፍንቲክሙ ።
ወአውሣእክሙኒ ወትቤሉኒ ሠናይ ዝንቱ ቃል ወትቤሉኒ ግበር ከማሁ ።
ወነሣእኩ እምውስቴትክሙ ዕደወ ጠቢባነ ወማእምራነ ወለባውያነ ።
ወሤምክዎሙ ላዕሌክሙ ይኩኑክሙ ሐበይተ ወመሳፍንተ ወነገሥተ ሕዝብ ወሊቃናተ ወጸሐፍቶሙ ለመኳንንቲክሙ ።
ወእቤሎሙ በውእቶን መዋዕል ስምዑ ማእከለ አኀዊክሙ ወአግብኡ ፍትሐ በጽድቅ ማእከለ ብእሲ ወእኁሁ ወማእከለ ግዩር ።
ወኢትንሣእ ገጸ በፍትሕ ኢለንኡስ ወኢለዐቢይ ኰንን ወኢትንሣእ ገጸ ሰብእ እስመ ፍትሕ ዘእግዚአብሔር ውእቱ ።
ወለእመቦ ዘተዐጸበክሙ ነገር ታዐርጉ ኀቤየ ወእሰምዖ ።
ወአዘዝኩክሙ በውእቶን መዋዕል ኵሎ ዘትገብሩ ቃለ ።
ወግዕዝነ እምነ ኮሬብ ወሖርነ ኵሎ ዝክተ ገዳመ ዐቢየ ወግሩመ ።
ዘርኢክሙ በፍኖተ ደብረ አሞሬዎን በከመ አዘዘነ እግዚአብሔር አምላክነ ወበጻሕነ እስከ ቃዴስ በርኔ ።
ወነገርኩክሙ በውእቶን መዋዕል ወእቤለክሙ ብጽሑ እስከ ደብረ አሞሬዎን ዘይሁበክሙ እግዚአብሔር አምላክክሙ ።
ወናሁ ርእዩ ከመ ወሀበክሙ እግዚአብሔር አምላክክሙ ይእተ ምድረ ቅድመ ገጽክሙ ዕረጉ እንከ ወተዋረስዋ ።
በከመ ይቤሎሙ እግዚአብሔር አምላኮሙ ለአበዊነ ወኢትፍርሁ ወኢትደንግፁ ።
ወእምዝ መጻእክሙ ኵልክሙ ኀቤየ ወትቤሉኒ ንፈኑ ዕደወ ቅድሜነ ወይርአይዋ ።
ለይእቲ ምድር ለነ ወይዜንውነ ዜናሃ ለይእቲ ፍኖት እንተ ሀለወተነ ንዕረግ ውስቴታ ወኦህጉርኒ እለ ሀለወነ ንባአ ውስቴቶን ።
ወአደመኒ ውእቱ ነገር ወነሣእኩ እምውስቴትክሙ ፀሠርተ ወክልኤተ ዕደወ በበ አሐዱ ብእሲ እምውስተ ነገድ ።
ወተመይጡ ወዐርጉ ውስተ ደብር ወበጽሑ ውስተ ቈላተ ዐጽቅ ወርእዩ ።
ወነሥኡ ምስሌሆሙ እምውስተ ፍሬሃ ለይእቲ ምድር ወአምጽኡ ኀቤነ ወንቤ ሠናይት ምድር እንተ ይሁበነ እግዚአብሔር አምላክነ ።
ወአበይክሙ ዐሪገ ወክሕድክሙ በቃለ እግዚአብሔር አምላክክሙ ።
ወአንጐርጐርክሙ በውስተ ተዓይኒክሙ ወትቤሉ እስመ ይጸልአነ እግዚአብሔር አውፅአነ እምድረ ግብጽ ከመ ያግብአነ ውስተ እዴሆሙ ለአሞሬዎን ከመ ይሠርውነ ።
አይቴ እንከ ነዐርግ ንሕነ ወባሕቱ አኀዊክሙ አክሐድዎ ለልብክሙ ወይቤሉክሙ ዐቢይ ሕዝብ ወብዙኅ ወይጸንዑ እምኔነ ወአህጉሪሆሙኒ ዐበይት ።
ወቦንቱ ጥቅመ ዘይበጽሕ እስከ ሰማይ ወርኢነ በህየ ደቂቆሙ ለእለ ያርብሕ ።
ወእቤለክሙ በውእቶን መዋዕል ወኢትፍርሁ ወኢትደንግፁ እምኔሆሙ ።
እግዚአብሔር አምላክክሙ ውእቱ ይፀብእ ምስሌክሙ ውእቱ ዘየሐውር ቅድመ ገጽክሙ በከመ ኵሉ ዘገብረ ለክሙ በምድረ ግብጽ ።
ወበውስተ ዝንቱ ገዳም ዘርኢክሙ ዘከመ ሴሰየከ እግዚአብሔር አምላክከ ከመ ይሴሲ ብእሲ ወልዶ በኵሉ ፍኖት እንተ ሖርክሙ እስከ በጻሕክሙ ውስተ ዝንቱ መካን ።
ወሰምዐ እግዚእ እግዚአብሔር ቃለ ነገርክሙ ወተምዕዐ ወመሐለ ወይቤ ።
ከመ ኢይሬእይዋ እሉ ዕደው ለይእቲ ምድር ቡርክት እንተ መሐልኩ ለአበዊሆሙ ።
እንበለ ካሌብ ወልደ ዬፎኔ ውእቱ ይሬእያ ወሎቱ እሁባ ለይእቲ ምድር እንተ ውስቴታ ዐርገ ወለደቂቁ እስመ ኀበ እግዚአብሔር ውእቱ ልቡ ።
ወኪያየኒ ተምዕዐ እግዚአብሔር በእንቲአክሙ ወይቤለኒ አንተኒ ኢትበውእ ህየ ።
እስመ ኢየሱስ ወልደ ነዌ ዘይቀውም ቅድሜከ ውእቱ ይበውእ ህየ ኪያሁ አጽንዖ እስመ ውእቱ ያወርሶሙ ይእተ ምድረ ለእስራኤል ።
ወደቂቅክሙ እለ ትቤሉ ይፄወዉ ወኵሉ ሕፃን ንኡስ ዘኢያአምር ዮም ሠናይተ ወእኪተ ።
እሙንቱ ይበውኡ ህየ ወሎሙ እሁባ ወእሙንቱ ይትወረስዋ ።
ወአንትሙሰ ተመየጥክሙ ወገዐዝክሙ ውስቴ ገዳም ፍኖተ ባሕረ ኤርትራ ።
ወአውሣእክሙኒ ወትቤሉኒ አበስነ ቅድመ እግዚአብሔር አምላክነ ነዐርግ ንሕነ ወንትቃተል ኵሎ ።
ዘከመ አዘዘነ እግዚአብሔር አምላክነ ወነሣእክሙ ብእሲ ብእሲ ንዋየ ሐቅሉ ወዐረግሙ ውስተ ደብር ።
ወይቤለኒ እግዚአብሔር በሎሙ ኢትዕረጉ ወኢትትቃተሉ እስመ ኢሀለውኩ ምስሌክሙ ከመ ኢትትቀጥቀጡ ቅድመ ፀርክሙ ።
ወነገርኩክሙ ወኢሰማዕክሙኒ ወተዐወርክሙ ቃለ እግዚአብሔር ወተኀየልክሙኒ ወዐረግሙ ውስተ ደብር ።
ወወፅኡ አሞሬዎን እለ ይነብሩ ውስተ ውእቱ ደብር ወተቀበሉክሙ ወአንትዑክሙ ወሰደዱክሙ ወነደፉክሙ ከመ ንህብ ወወግኡክሙ እምነ ሴይር እስከ ሔርማ ።
ወነበርክሙ ወበከይክሙ ቅድመ እግዚአብሔር ወኢሰምዐክሙ ቃለክሙ ወኢነጸረክሙ ።
ወነበርክሙ ውስተ ቃዴስ ብዙኀ መዋዕለ አምጣነ ነበርክሙ ቀዲሙ ህየ ።
ወተመየጥነ ወዐረግነ ውስተ ፍኖተ ባሳን ወወፅአ አግ ንጉሠ ባሳን ተቀበለነ ውእቱ ወኵሉ ሕዝቡ ውስተ አድራይን ከመ ይትቃተለነ ።
ወይቤለኒ እግዚአብሔር ኢትፍርሆ እስመ ውስተ እዴከ አገብኦ ወለኵሉ ሕዝቡ ወለኵሉ ምድሩ ።
ወትገብሮ ከመ ገበርካሁ ለሴዎን ንጉሠ አሞሬዎን ዘይነብር ውስተ ሔሴቦን ።
ወአግብኦ እግዚአብሔር አምላክነ ውስተ እዴነ ለአግ ንጉሠ ባሳን ወለኵሉ ሕዝቡ ወቀተልናሁ እስከ ኢያትረፍነ እምኔሁ ዘርአ ።
ወአስተጋባእነ ኵሎ አህጉሪሁ በውእቶን መዋዕል ወአልቦቱ ሀገረ እንተ ኢነሣእነ እምኔሆሙ ስሳ አህጉር ኵሉ ዘአድያማ ለአርጎብ ዘመንግሥቱ ለአግ በባሳን ።
ወኵሎን አህጉር እለ ቦንቱ ጥቅመ ወነዋኃት አረፋቲሆን ወቦንቱ ዴዳተ ወመናስግተ ዘእንበለ አህጉረ ፌሬዜዎን እለ ብዙኃት እማንቱ ጥቀ ።
ወሠረውናሆሙ በከመ ገበርነ በሴዎን ንጉሠ ሔሴቦን ወአጥፋእነ ኵሎ አህጉረ ኅቡረ ወአንስቲያሆሙኒ ወደቂቆሙኒ እስከ ኢያትረፍነ ነፋጺተ ።
ወኵሎ እንስሳሆሙ ወምህርካ ዘበርበርነ እምነ አህጉሪሆሙ ።
ወነሣእነ ምደሮሙ በውእቶን መዋዕል እምውስተ እደዊሆሙ ለክልኤቱ ነገሥተ አሞሬዎን እለ ሀለዉ ማዕዶተ ዮርዳንስ እምፈለገ አርኖን ዘይብሉ ወእስከ አኤርሞን ።
ዘይብልዎ ሰብአ ፊንቄስ አኤርሞን ወስንዮርስ ወአሞሬዎን ይብልዎ ሳኒር ።
ኵሉ አህጉር ዘመንግሥተ አስሚሶር ወኵሉ ዘገላአድ ወኵሉ ዘባሳን እስከ ኤልከድ ወኤድራይን ሀገረ መንግሥቱ ለአግ በባሳን ።
እንተ አትረፉ ረፋይን ወናሁ ዐራቱ ዐራተ ኀፂን ወናሁ ሀለወት ውስተ ጽንፎሙ ለደቂቀ ዐሞን ።
ትስዕ በእመት ኑኃ ወርብዕ በእመት ግድማ በእመተ ብእሲ ።
ወበርበርናሃ ለይእቲ ምድር በውእቶን መዋዕል ።
እምአሮኤር እንተ ውስተ ማዕዶተ ፈለገ አርኖን ወመንፈቃ ለደብረ ገላአድ ወአህጉሪሁኒ ወሀብክዎሙ ለሮቤል ወለጋድ ።
ወዘተርፈ እምነ ገላአድ ወኵሎ ባሳን መንግሥቶ ለአግ ወሀብክዎሙ ለመንፈቀ ነገዱ ለምናሴ ።
ወኵሎ አድያሚሃ ለአርጎብ ኵሎ ዘንተ ባሳን ዘይትኌለቍ ውስተ ምድረ ረፋይን ።
ወእያእር ወልደ ምናሴ ነሥአ ኵሎ አድያሚሃ ለአርጎብ እስከ ደወለ ገርጋሲ ወመካጢ ።
ሰመዮን በስሙ ለባሳን አውታይ እያእር እእስከ ዛቲ ዕለት ።
ወለማኪር ወሀብክዎ ገላአድ ።
ወለሮቤል ወለጋድ ወሀብክዎሙ እምነ ምድረ ገላአድ እስከ ፈለገ አርኖን ዘማእከለ ፈለገ አድባር ወእስከ ኢያቦቅ ፈለገ አድባር ለደቂቀ ዐሞን ።
ወአራባ ወዮርዳንስ ወሰኖሙ ለመከናራ ወእስከ ባሕረ አራባ ባሕረ አሊቄ እምአሴዶን ዘፈስጋ ጽባሒሁ ።
ወአዘዝኩክሙ በውእቶን መዋዕል ወእቤለክሙ እግዚአብሔር አምላክክሙ ወሀበክሙዋ ለዛቲ ምድር መክፊልተክሙ ።
ከመ ትሑሩ ቅድመ አኀዊክሙ ምስለ ንዋየ ሐቅልክሙ ቅድሜሆሙ ለደቂቀ እስራኤል ኵሉ ኀያል ።
ዘእንበለ አንስትያክሙ ወደቂቅክሙ ወአአምር ከመሂ ብዙኀ እንስሳ ብክሙ ወይነብር ባሕቱ ውስተ አህጉሪክሙ ዘወሀብኩክሙ ።
እስከ አመ ያዐርፎሙ እግዚአብሔር አምላክነ ።
ለአኀዊክሙ ከማክሙ ወይወርሱ እሙንቱሂ ምድረ እንተ ይሁቦሙ እግዚአብሔር አምላክነ በማዕዶተ ዮርዳንስ ።
ወእምዝ ትገብኡ ኵልክሙ ውስተ ርስትክሙ ዘወሀብኩክሙ ።
ወአዘዝክዎ ለኢየሱስኒ በውእቶን መዋዕል ወእቤሎ ርእያ አዕይንቲክሙ ኵሎ ዘገብረ እግዚአብሔር ለእሉ ክልኤቱ ነገሥት ።
ከማሁ ይገብር እግዚአብሔር በኵሉ መንግሥት ኀበ ተሐውር አንተ ህየ ።
ወኢትፍርሁ እምኔሆሙ እስመ እግዚአብሔር ይፀብኦሙ ለክሙ ።
ወሰአልክዎ ለእግዚአብሔር በውእቶን መዋዕል ወእቤሎ ።
እግዚኦ እግዚአብሔር አንተ አኀዝከ ታርእዮ ለገብርከ ጽንዐከ ወኀይለከ ወጽንዐ እዴከ ወልዕልና መዝራዕትከ ።
ወመኑ ውእቱ አምላክ በሰማይ ወበምድር ዘይገብር በከመ ገበርከ አንተ ።
አብሐኒ እዕዱ ወእርአያ ለይእቲ ምድር ቡርክት ይእቲ እንተ ሀለወት ማዕዶተ ዮርዳንስ ወውእቱ ደብር ቡሩክ ወአንጢሊባኖን ።
ወተጸመመኒ እግዚአብሔር ወኢሰምዐኒ ወይቤለኒ እግዚአብሔር ኮነከ አከለከ ወኢትድግም እንከ ተናግሮ ዘንተ ቃለ ።
ዕረግ ውስተ ርእስ ዘውቅሮ ወነጽር በአዕይንቲከ መንገለ ባሕር ወመስዕ ወአዜብ ወሠረቅ ወርኢ በአዕይንቲከ እስመ ኢተዐድዎ ለዝንቱ ዮርዳንስ ።
ወአዝዞ ለኢያሱ ወአጽንዖ ኪያሁ እስመ ውእቱ የዐዱ ቅድሜሁ ለዝንቱ ሕዝብየ ወውእቱ ያወርሶሙ ምድረ እንተ ርኢከ ።
ወነበርነ ውስተ ወግር ኀበ ቤተ ፌጎር ።
ወለእመ ወፃእከ ፀብአ ላዕለ ፀርከ ወርኢከ አፍራሰ ወመጻዕናነ ወሕዝበ ዘይበዝኀከ ኢትፍራህ እምኔሆሙ እስመ እግዚአብሔር አምላክከ ምስሌከ ውእቱ ዘአውፅአከ እምነ ምድረ ግብጽ ።
ወሶበ አኀዝከ ትትቃተል ይምጻእ ካህን ወይንግር ለሕዝብ ወይበሎሙ ።
ስማዕ እስራኤል ናሁ ተሐውሩ አንትሙ ዮም ከመ ትትቃተሉ ፀረክሙ ኢይደንግፅክሙ ልብክሙ ወኢትፍርሁ ወኢትመምዑ ወኢትትገሐሡ እምቅድመ ገጾሙ ።
እስመ እግዚአብሔር አምላክክሙ የሐውር ፍጽመ ለክሙ ከመ ይቅትል ለክሙ ፀረክሙ ወለክሙሰ ያድኅነክሙ ።
ወይብልዎሙ ጸሐፍትኒ ለሕዝብ ለእመቦ ብእሲ ዘነደቀ ቤተ ሐዲሰ ወኢገብረ መድቅሐ ቤቱ ለይሑር ወለይግባእ ውስተ ቤቱ ከመ ኢይሙት ውስተ ቀትል ወካልእ ብእሲ ይግበር መድቅሐ ቤቱ ።
ወለእመቦ ብእሲ ዘተከለ ዐጸደ ወይን ወኢተፈሥሐ እምውስቴቱ ለይሑር ወለይግባእ ውስተ ቤቱ ከመ ኢይሙት በውስተ ቀትል ወካልእ ብእሲ ይትፌሣሕ ቦቱ ።
ወለእመቦ ብእሲ ዘፈኀረ ብእሲተ ወኢነሥአ ለይሑር ወለይግባእ ውስተ ቤቱ ከመ ኢይሙት በውስተ ቀትል ወካልእ ብእሲ ይንሥአ ።
ወይድግሙ ብሂሎቶሙ ጸሐፍት ለሕዝብ ለእመቦ ብእሲ ፈራህ ዘይፈርሆ ልቡ ለይሑር ወለይግባእ ውስተ ቤቱ ከመ ኢያፍርህ ልበ ቢጹ በከመ ዚአሁ ።
ወሶበ አኅለቁ ነጊሮቶሙ ጸሐፍት ለሕዝብ ይሠይሙ መላእክተ ሰራዊት እምውስተ ዐበይተ ሕዝብ ።
ወሶበ ትመጽእ ኀበ ሀገር ከመ ትትቃተል ትጼውዕዎሙ በሰላም ።
ወለእመ አውሥኡክሙ በሰላም ወአርኀውከ ይኩኑከ ኵሉ ሕዝብ እለ ተረክቡ ውስቴታ እለ ያገብኡ ለከ ጸባሕተ ወምኵናኒከኒ ይኩኑከ ።
ወለእመሰ ኢያውሥኡከ ወገብሩ ፀብአ ምስሌከ ትነብር ላዕሌሃ ።
ወያገብአ እግዚአብሔር አምላክከ ውስተ እደዊከ ወትቀትል ኵሎ ተባዕታ በቀትለ ሐፂን ።
ዘእንበለ አንስት ወንዋየ ወኵሎ እንስሳ ወኵሎ ዘሀለወ ውስተ ሀገር ወኵሎ ጥሪቶሙ ትበረብር ለከ ወብላዕ ኵሎ በርበረ ፀርከ ዘወሀበከ እግዚአብሔር አምላክከ ።
ወከመዝ ትገብር ለኵሉ አህጉር እለ ጥቀ ርኁቃት እምኔከ እለ ኢኮና እምውስተ አህጉሪሆሙ ለእሉ አሕዛብ እለ ይሁበከ እግዚአብሔር አምላክከ ምድሮሙ ከመ ትትወረሳ ።
ወኢታሕዩ ኵሎ ዘነፍስ ።
ወለእመ ነበርከ ኀበ ሀገር ብዙኀ መዋዕለ ከመ ትትቃተላ ወከመ ትንሥአ ኢትግዝም ኦማ ወኢታውርድ ሐፂነ ላዕሌሆን አላ እምኔሁ ብላዕ ።
ቦኑ ሰብእ ውእቱ ኦመ ገዳም ከመ ይምጻእ ቅድሜከ ወይባእ ውስተ ቅጽርከ ።
ወባሕቱ ዕፀ ዘታአምር ከመ ኢይፈሪ ኪያሁ ትገዝም ወትመትር ወትነድቅ ሐጹረ ላዕለ ይእቲ ሀገር እንተ ትገብር ፀብአ ምስሌከ እስከ ታስተጋብአ ።
ወዕቀቡ ከመ ትግበሩ ኵሎ ትእዛዘ ዘእኤዝዘክሙ አነ ዮም ከመ ትሕየዉ ወትትባዝኁ ወትባኡ ትትወረሱ ምድረ እንተ መሐለ እግዚአብሔር ለአበዊክሙ ።
ወተዘከር ኵሎ ፍኖተ እንተ ወሰደከ እግዚአብሔር አምላክከ ውስተ ገዳም ከመ ያሕምምከ ወከመ ያመክርከ ወከመ ያእምር ልበከ ለእመ ተዐቅብ ትእዛዞ ወለእመ አልቦ ።
ወአሕመመከ ወአርኀበከ ወእምዝ መና ሴሰየከ ዘኢያአምሩ አበዊከ ከመ ያርኢከ ከመ ኢኮነ በእክል ባሕቲቱ ዘየሐዩ ሰብእ አላ በኵሉ ቃል እንተ ትወፅእ እምነ አፉሁ ለእግዚአብሔር የሐዩ ሰብእ ።
አልባሲከኒ ኢበልየ በላዕሌከ ወእገሪከኒ ኢረስሐ ናሁ አርብዓ ዓም ።
ወአእምር በልብከ እስመ ከመ ይጌሥጽ ብእሲ ወልዶ ከማሁ ይጌሥጸከ እግዚአብሔር አምላክከ ።
ወዕቀብ ኵሎ ትእዛዞ ለእግዚአብሔር አምላክከ ከመ ትሑር በፍኖቱ ወትፍርሆ ።
እስመ እግዚአብሔር አምላክከ ያበውአከ ውስተ ምድር ቡርክት ወብዝኅት እንተ ወሓይዝተ ማይ ወዐዘቃቲሃ ከመ ቀላይ ወይትከዐው ዉስተ ገዳም ወውስተ አድባር ።
ምድረ ስርናይ ወስገም ወአዕጻደ ወይን ወበለስ ወሮማን ምድረ ኤልያስ ዘዘይት ወመዓር ።
ምድር እንተ ኢኮነት በአስተአክሎ ዘትበልዖ ለእክልከ ወአልቦ ዘተኀጥእ ምንተኒ ውስቴታ ምድር እንተ እበኒሃ ኀፂን ወእምውስተ አድባሪሃ ይኤልድዎ ለብርት ።
ወብላዕ ወጽገብ ወባርኮ ለእግዚአብሔር አምላክከ በውስተ ምድር ቡርክት እንተ ወሀበከ ።
ወዑቅ ርእሰከ ወኢትርስዖ ለእግዚአብሔር አምላክከ ከመ ትዕቀብ ትእዛዞ ወፍትሖ ወኵነኔሁ ኵሎ ዘአነ እኤዝዘከ ዮም ።
ዮጊ ሶበ በላዕከ ወጸገብከ ወነደቀ አብያተ ሠናያነ ወነበርከ ውስቴቶሙ ።
ወበዝኃ ለከ አባግዒከ ወአልህምቲከ ወሶበ በዝኀ ለከ ወርቅ ወብሩር ወበዝኀ ለከ ኵሉ ንዋይከ ።
ዮጊ ታዐቢ ልበከ ወትረስዖ ለእግዚአብሔር አምላክከ ዘአውፅአከ እምነ ምድረ ግብጽ እምነ ቤተ ቅኔት ።
ወወሰደከ ውስተ ገዳም ዘዐቢይ ወግሩም ውእቱ ዘአራዊተ ምድር ዘይነስክ ወዐቃርብት ወጽምእ ወአልቦ ማየ ለሰትይ ዘአውፅአ ለከ እምውስተ እብን ኰኵሕ ነቅዐ ማየ ጥዑም ።
ዘሴሰየከ መና በገዳም ዘኢያአምሩ አበዊከ ከመ ያሕምምከ ወያመክርከ ወያሠኒ ላዕሌከ በደኃሪ መዋዕሊከ ።
ወኢትበል በልብከ በጽንዕየ ወበኀይለ እዴየ ገበርኩ ሊተ ዘንተ ኅይለ ዐቢየ ።
ወተዘከሮ ለእግዚአብሔር አምላክከ እስመ ውእቱ ይሁበከ ኀይለ ከመ ያቅም ኪዳኖ ዘመሐለ እግዚአብሔር ለአበዊከ በከመ ዮም ።
ወለእመ ረሲዐ ረሳዕካሁ ለእግዚአብሔር አምላክከ ወሖርከ ድኅረ ባዕድ አማልክት ወአምለካሆሙ ወሰገድከ ሎሙ አሰምዕ ላዕሌከ ዮም ሰማየ ወምድረ ከመ ጠፊአ ትጠፍእ ።
በከመ አሕዛብ ኵሎሙ እለ ደምሰሶሙ እግዚአብሔር እምቅድመ ገጽክሙ ከማሁ ትደመሰሱ እስመ ኢሰማዕክሙ ቃለ እግዚአብሔር አምላክክሙ ።
ወሶበ ጸብሐ ይቤሎ ዮናታን ለቍልዔሁ ዘይጸውር ንዋየ ሐቅሉ ነዓ ንዕዱ ውስተ ማሴብ ዘኢሎፍሊ ዘውስተ እንታክቲ ማዕዶት ወኢያይድዖ ለአቡሁ ።
ወሳኦልሰ ይነብር ውስተ ርእስ ወግር ታሕተ ሮማን እንተ መጌዶን ወሀለዉ ምስሌሁ ስድስቱ ምእት ብእሲ ።
ወአኪያ ወልደ አኪጦብ እኁሁ ለዮከሌድ ወልደ ፊንሐስ ወልደ ኤሊ ካህኑ ለእግዚአብሔር ውስተ ሴሎም ዘይጸውር ኤፉደ ወኢያእመሩ ሕዝብ ከመ ኀለፈ ዮናታን ።
ወማእከለ ይእቲ ማዕዶት እንተ ኀበ ፈቀደ ይዕዱ ዮናታን ውስተ ደወሎሙ ለኢሎፍሊ ፍናው ውስተ ውእቱ መካን ዘኴኵሕ ።
ስማ ለእሐቲ ባዜስ ወስማ ለካልእታ ሰናአር ።
አሐቲ ፍኖት እመንገለ መስዕ ትመጽእ ቅርብተ መኬማስ ወካልእት ፍኖት እመንገለ አዜብ ትመጽእ ላዕለ ገበኦን ።
ወይቤሎ ዮናታን ለቍልዔሁ ዘይጸውር ንዋየ ሐቅሉ ነዓ ንዕዱ ውስተ ማሴብ ዘእሉ ቈላፋን ዮጊ ይረድአነ እግዚአብሔር እስመ አልቦ ተስፋ ሐይው ኢበብዙኅ ወኢበውሑድ ።
ወይቤሎ ውእቱ ዘይጸውር ንዋየ ሐቅሉ ግበር በከመ ፈቀደ ልብከ ነየ አነ ሀለውኩ ምስሌከ ከመ ልብከ ልብየ ።
ወይቤሎ ዮናታን ናሁ ነዐርግ ንሕነ ኀበ እሉ ዕደው ወንቀርብ ኀቤሆሙ ።
ለእመ ይቤሉነ ረሐቁ ከሐከ እስከ ንነግረክሙ ቃለ ወንትገሐሥ እምኔሆሙ ወኢነዐርግ ኀቤሆሙ ።
ወለእመ ይቤሉነ ዕርጉ ኀቤነ ወነዐርግ ኀቤሆሙ ወዝንቱ ውእቱ ትእምርትነ አመ አግብኦሙ እግዚአብሔር ውስተ እዴነ ።
ወቦኡ ክልኤሆሙ ውስተ ማሴብ ዘኢሎፍሊ ወይቤሉ ኢሎፍሊ ነዮሙ ዕብራውያን ይወፅኡ እምነ ግበቢሆሙ እምኀበ ተኀብኡ ።
ወኦውሥእዎሙ ሰብአ ማሴብ ወይቤልዎሙ ለዮናታን ወለወልዱ ዘይጸውር ንዋየ ሐቅሉ ።
ዕርጉ ኀቤነ ወንነግረክሙ ቃለ ወይቤሎ ዮናታን ለወልዱ ዘይጸውር ንዋየ ሐቅሉ ዕርግ ትልወኒ እስመ አግብኦሙ እግዚአብሔር ውስተ እዴሆሙ ለእስራኤል ።
ወዐርገ ዮናታን በእደዊሀ ወበእገሪሁ ወዘይጸውር ንዋየ ሐቅሉ ምስሌሁ ወሜጠ ገጾ ዮናታን ወቀተሎሙ ወዝክቱሰ ዘይጸውር ንዋየ ሐቅሉ ይሜጥዎ እምድኀሬሁ ።
ወኮነት ቀዳሚት ቀትሉ ለዮናታን ምስለ ዘይጸውር ንዋየ ሐቅሉ ዕሥራ ብእሲ ዘበሞገርተ እብን ወበዕፀወ ገዳም ።
ወኮነ ድንጋፄ ውስተ ትዕይንት ወውስተ ሐቅል ወኵሉ ሕዝብ ዘውስተ ማሴብ ወእለ ይትቃተሉሂ ደንገፁ ወስእኑ ተቃትሎ ወደንገፀት ምድር ወኮነ ድንጋፄ እምኀበ እግዚአብሔር ።
ወርእዩ ሰብአ ዐይን እለ እምኀበ ሳኦል በገባኦን ዘብንያም ከመ ተሀውከ ትዕይንቶሙ እምለፌሂ ወእምለፌሂ ።
ወይቤሎሙ ሳኦል ለሕዝብ እለ ምስሌሁ ተፋቀዱ ወአእምሩ መኑ ዘሖረ እምውስቴትክሙ ወተፋቀዱ ወኢተረክበ ዮናታን ወኢዘይጸውር ንዋየ ሐቅሉ ።
ወይቤሎ ሳኦል ለአኪያ አምጽእ ኤፉደ እስመ ውእቱ ይእውር ኤፉደ ይእተ ኦሚረ ቅድሜሆሙ ለእስራኤል ።
ወእምዝ እንዘ ይትናገሮ ሳኦል ለካህን በዝኀ ዝክቱ ድምፀ ሁከት ውስተ ትዕይንቶሙ ለኢሎፍሊ ወይቤሎ ሳኦል ለካህን ኅድግ ምዕረ ።
ወሖረ ሳኦል ወኵሉ ሕዝብ እለ ምስሌሁ ኀበ ይትቃተሉ ወተቃተልዎሙ ወኮነ ዐቢይ ቀትል ጥቀ ።
ወእልክቱኒ አግብርቲሆሙ እለ ትካት የዐርጉ ውስተ ትዕይንቶሙ ለኢሎፍሊ ገብኡ ኀበ እስራኤል ምስለ ዮናታን ።
ወኵሎሙ እስራኤል እለ ይትኀብኡ ቀዳሚ ውስተ ይብረ ኤፍሬም ሶበ ሰምዑ ከመ ነትዑ ኢሎፍሊ ዴገኑ እሙንቱኒ ይትቃተሉ ምስሌሆሙ ።
ወአድኀኖሙ እግዚአብሔር ለእስራኤል ይእተ አሚረ ።
ወኀለፈ እምነ በሞት ቀትሎሙ ወኵሉ ሕዝብ ዘምስለ ሳኦል የአክሉ እልፍ ብእሲ ወተዘርወ ቀትሎሙ ውስተ ኵላ ይእቲ ሀገር እንተ ውስተ ደብረ ኤፍሬም ።
ወሳኦል አብደ ዐቢየ እበደ ይእተ አሚረ ወረገሞሙ ለሕዝብ እንዘ ይብል ርጉመ ለይኩን ብእሲ ዘበልዐ እክለ እስከ ሰርክ ወእትቤቀሎ ለፀርየ ወኵሉ ሕዝብ ኢጥዕመ እክለ ወኵሉ ብሔር ኢመስሐ ።
ወናሁ ቀፎ ዘመዓር ውስተ ገጸ ገዳም ።
ወቦአ ውእቱ ሕዝብ ኀበ ውእቱ መዓር ወአልቦ ዘአልዐለ እዴሁ ወወደየ ውስተ አፉሁ እስመ ፈርሁ ሕዝብ መሐላ እግዚአብሔር ።
ወዮናታንሰ ኢሰምዐ ከመ አምሐሎሙ አቡሁ ለሕዝብ ወአልዐለ ከተማ በትሩ በእዴሁ ወጠምዐ ውስተ ዘትረ መዓር ወአግብዐ እዴሁ ውስተ አፉሁ ወተከሥተ አዕይንቲሁ ።
ወይቤሎ አሐዱ እምውስተ ሕዝብ አምሕሎ አምሐሎሙ አኩከ ለሕዝብ ወይቤሎሙ ርጉመ ለይኩን ብእሲ ዘይበልዕ እክለ ዮም ወደክመ ሕዝብ ።
ወአእመረ ዮናታን ወይቤ ኀደጋ አቡየ ለምድር ናሁ ተከሥተ አዕይንትየ ሶበ ጥዕምኩ ሕቀ እምውስተ ዝንቱ መዓር ።
ወሶበሰ በልዑ ሕዝብ ዮም ወበልዑ ምህርካ ፀሮሙ ፈድፋደ ወዐቢየ ቀትለ እምቀተልዎሙ ለኢሎፍሊ ።
ወቀተሉ ይእተ አሚረ እምነ ኢሎፍሊ ዘመኬማስ ወደክመ ሕዝብ ጥቀ ።
ወሖሩ ሕዝብ ውስተ ምህርካ ወነሥኡ ሕዝብ መራዕየ ወአልሀምተ ወአባግዐ ወእጕለ አልህምት ወቀተሉ በከመ ረከሱ ውስተ ምድር ወበልዑ ሕዝብ ምስለ ደም ።
ወአይድዕዎ ለሳኦል ወይቤልዎ አበሱ ሕዝብ እስመ በልዑ ምስለ ደም ወይቤ ሳኦል በውስተ ጌቴም አንኰርኵሩ ሊተ እብነ ዐቢየ ዝየ ።
ወይቤ ሳኦል አስተኃልፉ ለሕዝብ ወበልዎሙ ለኵሎሙ አምጽኡ ኵልክሙ ዝየ ኦልህምቲከሙ ወአባግዒክሙ ወጥብሑ በዝየ ።
ከመ ኢተአብሱ ለእግዚአብሔር ወኢትብልዑ ምስለ ደም ወአምጽኡ ኵሉ ሕዝብ ዘረከቡ ወጠብሑ በህየ ።
ወነደቀ ሳኦል ምሥዋዐ ለእግዚአብሔር ወዘንተ ቀዳሜ ገብረ ሳኦል ምሥዋዐ ለእግዚአብሔር ዘነደቀ ።
ወይቤ ሳኦል ንረድ ንትልዎሙ ለኢሎፍሊ ሌሊተ ንበርብሮሙ እስከ ይጸብሕ ብሔር ።
ወኢናትርፍ እምኔሆሙ ወኢአሐደ ብእሴ ወይቤልዎ ኵሎ ዘይኤድመከ ግበር ወይቤ ካህን ንሖር ኀበ እግዚአብሔር እምዝየ ።
ወተስእሎ ሳኦል ለእግዚአብሔር ወይቤ እረድኑ ወእትልዎሙ ለኢሎፍሊ እመ ታገብኦሙ ውስተ እዴሆሙ ለእስራኤል ወኢያውሥኦ እግዚአብሔር ይእተ አሚረ ።
ወይቤ ሳኦል አምጽኡ ዝየ ኵሎ መአዝኒሆሙ ለእስራኤል ወርእዪ ወአእምሩ በበይነ መኑ ኮነ ዝንቱ ኦበሳ ዮም ።
እስመ ሕያው እግዚአብሔር ለእመ ተረክበ ላዕለ ዮናታን ወልድየ ከመ ይመውት ወአልቦ ዘተሠጥዎ እምውስተ ኵሉ ሕዝብ ።
ወይቤሎሙ ለኵሉ ሕዝብ አንትሙኒ ኵልክሙ አግብርተ ትከውኑ ወአነሂ ወዮናታንሂ ንከውን አግብርተ ወይቤልዎ ኵሉ ሕዝብ ለሳኦል ግበር ዘከመ ይኤድመከ ።
ወይቤ ሳኦል እግዚአብሔር አምላከ እስራኤል ወበጽሐ ላዕለ ዮናታን ወላዕለ ሳኦል ወወፅአ ሕዝብ ።
ወይቤ ሳኦል አስተዓፅዉነ ማእከሌየ ወማእከለ ዮናታን ወበጽሐ ዕፃ ላዕለ ዮናታን ።
ወይቤሎ ሳኦል ለዮናታን ንግረኒ ምንተ ገበርከ ወነገሮ ዮናታን ወይቤሎ ጥዒመ ጥዕምኩ በከተማ በትርየ እንተ ውስተ እዴየ ሕቀ መዓረ ወናሁ አነ እመውት ።
ወይቤሎ ሳኦል ከመዝ ለይረስየኒ እግዚአብሔር ከመ ሞተ ትመውት ዮም ።
ወይቤልዎ ሕዝብ ለሳኦል ዮምኑ ይመውት ዘገብራ ለዛቲ ሕይወት ዐባይ ላዕለ እስራኤል ።
ሕያው እግዚአብሔር ከመ ኢይወድቅ እምነ ሥዕርተ ርእሱ ውስተ ምድር እስመ ሕዝበ እግዚአብሔር ገብራ ለዛቲ ኀጢአት ወጸለዩ ሕዝብ በእንተ ዮናታን ይእተ አሚረ ወኢቀተልዎ ።
ወዐርገ ሳኦል እምኀበ ተለዎሙ ለኢሎፍሊ ወኢሎፍሊኒ አተዉ ውስተ በሓውርቲሆሙ ።
ወቆመ ሳኦል ንጉሠ ለእስራኤል ወወሀበሙ ግብሮሙ ለእስራኤል ወይፀብኦሙ ለኵሎሙ ፀሮሙ እለ ዐውዶሙ ።
እለ ውስተ ሞአብ ወለደቂቀ ዐሞን ወለደቂቀ ኤዶም ወለሰብአ ቤዖር ወለነገሥተ ሱባ ወለኢሎፍሊ ወኀበ ሖረ ይመውእ ።
ወገብረ ኀይለ ዘአጥናን ወቀተሎሙ ለዐማሌቅ ወአድኀኖሙ ለእስራኤል እምእዴሆሙ ለእለ ይከይድዎሙ ።
ወእሉ እሙንቱ ደቂቁ ለሳኦል ዮናታን ወአሳሔል ወሜልኪስ ወአስማተ አዋልዲሁ ስማ ለበኵሩ ሜሮብ ወስማ ለካልእታ ሜልኮል ።
ወስማ ለብእሲቱ አኪናሆም ወለተ አቢናአስ ወስሙ ለመልአከ ኀይሉ አቤኔር ወልደ ኔር ወልደ ሰብአ ቤቱ ለሳኦል ።
ወቂስ አቡሀ ለሳኦል ወኔር አቡሁ ለአበኔር ወልደ አቢን ወልደ አብያር ።
ወጸንዐ ቀትል ላዕለ ኢሎፍሊ በኵሉ መዋዕሊሁ ለሳኦል ወዘርእየ ሳኦል ኵሎ ብእሴ ጽኑበ ወኵሎ ዕደወ ደቂቀ ኀይል ያስተጋብእ ኀቤሁ ።
ወሖረ ዳዊት ኀበ አኪሜሌከ ካህን ውስተ ኖባማ ወደንገፀ አኪሜሌክ እስመ መጽአ ኀቤሁ ወይቤሎ ምንተ መጻእከ ባሕቲትከ ወአልቦ ዘሀሎ ምስሌከ ።
ወይቤሎ ዳዊት ለካህን ንጉሥ አዘዘኒ ቃለ ዮም ወይቤለኒ አልቦ ዘያአምር ዘንተ ነገረ ዘአነ እልእከከ ወዘእኤዝዘከ ወለደቂቅከኒ እኤዝዞሙ በውስተ መካን ዘስሙ ሃይማኖተ እግዚአብሔር ፌለኔሞኔሞንም ።
ወይእዜኒ እመቦ ዘብከ ኅብስተ ሀበኒ እምውስተ ዘሀሎ ኀቤከ ።
ወአውሥኦ ዝክቱ ካህን ለዳዊት ወይቤሎ አልብየ ኀቤየ ኅብስት ዘኢኮነ ቅዱሰ ዘእንበለ ኅብስት ቅዱስ ወእመሰ ንጹሓን ደቅከ እምአንስት ለይብልዑ ።
ወአውሥኦ ዳዊት ለካህን ወይቤሎ ሠሉስነ ዮም እምዘ ወፃእነ እምኀበ አንስት እምዘ ወጻእኩ ውስተ ፍኖት ።
ወኵሎሙ ደቅየ ንጹሓን እሙንቱ ወዛቲ ፍኖት ኢኮነት ንጽሕተ ወበእንተ ንዋይየ ተቀደሰት ዮም ።
ወወሀቦ አኪሜሌክ ኅብስተ ቍርባን እስመ አልቦ ኅብስተ ህየ ዘእንበለ ኅብስት ዘቅድመ እግዚአብሔር ዘያቄርቡ ምዉቀ ዘይትገበር ኵሎ አሚረ ።
ወሀሎ ህየ አሐዱ ወልድ እምነ እለ ሳኦል ቅሩበ ውስተ ኔሴራ ቅድመ እግዚአብሔር ወስሙ ዶይቅ ሶርያዊ ውእቱ ይርዒ ኦብቅሊሁ ለሳኦል ።
ወይቤሎ ዳዊት ለአኪሜሌክ ርኢ ሊተ ዝየ እመቦ ዘብከ ኵናተ አው ሰይፈ እስመ ሰይፍየ ወንዋየ ሐቅልየ ኢያምጻእኩ ምስሌየ እስመ ጐጓእኩ በእንተ ትእዛዘ ንጉሥ ።
ወይቤሎ ዝክቱ ካህን ናሁ ሰይፉ ለጎልያድ ኢሎፍላዊ ዘቀተልኮ በቄላተ ኤላ ወሀለወት ጥብልልታ በልብስ ወእመሰ ትነሥእ ኪያሃ ንሣእ ።
እስመ አልቦ ባዕደ ዘእንበሌሃ ዝየ ወይቤሎ ዳዊት እመሰ አልቦ ባዕደ እንበሌሃ ሀበኒ ኪያሃ ።
ወወሀቦ ኪያሃ ወተንሥአ ዳዊት ወአምሰጠ በይእቲ ዕለት እምገጸ ሳኦል ወመጽአ ዳዊት ኀበ አንኩስ ንጉሠ ጌት ።
ወይቤልዎ ደቁ ለአንኩስ ነዋ ዳዊት ንጉሠ ብሔር አኮኑ በእንቲአሁ ወፅአ ሐላይያት ወይቤላ ቀተለ ዳዊት እልፈ ወሳኦል ዓሠርቱ ምእት ።
ወዐቀቦ ዳዊት ለዝንቱ ነገር በልቡ ወፈርሀ ጥቀ እምቅድመ ገጸ አንኩስ ንጉሠ ጌት ።
ወሜጠ ገጾ እምኔሁ ወአምሰጠ በይእቲ ዕለት ወዘበጠ ከበሮ በኀበ አንቀጸ ሀገር ወጾረ በእደዊሁ ወሮጸ ኀበ አንቀጽ ወሐፉ ይውሕዝ ውስተ ጽሕሙ ።
ወይቤሎሙ አንኩስ ለደቁ ናሁ ረከብክሙ ብእሴ ጊጉየ ለምንት ኢያምጻእከምዎ ኀቤየ ።
ወሀሎ ብእሲ አምደቂቀ ብንያም ወስሙ ቂስ ወልደ አቤሄል ወልደ አዴል ወልደ የአኪ ወልደ ሳፌቅ ወልደ ብእሲ ኢያሜንዩ ብእሲ ጽኑዕ ።
ወቦ ውእቱ ወልደ ወስሙ ሳኦል ወሠናይ ቆሙ ወጽኑዕ ብእሲ ወኀያል ።
ወአልቦ ከማሁ በውስተ ኵሉ ደቂቀ እስራኤል ዘይመስሎ ቆመ ወኑኀ እምኵሉ እለ ውስተ ምድር ።
ወተገድፋ አእዱጊሁ ለቂስ አቡሁ ለሳኦል ወይቤሎ ቂስ ለሳኦል ወልዱ ንሣአ ምስሌከ አሐደ እምውስተ ደቅነ ወተንሥኡ ወሑሩ ወኅሡ አእዱጊነ ።
ወኀለፉ እንተ ደወለ ኤፍሬም ወኀለፉ እንተ ምድረ ኤኮል ወኢረከቡ ወኀለፉ እንተ ምድረ ፋስቂም ወአልቦ ወኀለፉ እንተ ምድረ ኢያሚን ወኢረከብዎሙ ።
ወሶበ በጽሑ ውስተ መሴፋ ይቤሎ ሳኦል ለወልድ ዘምስሌሁ ነዓ ንእቱ ዮጊ ኀደጎ ለአቡየ ትካዘ አእዱግ ወይቴክዝ ይእዜ በእንቲአነ ።
ወይቤሎ ውእቱ ወልድ ናሁ ብእሴ እግዚአብሔር ሀሎ ውስተ ዛቲ ሀገር ወክቡር ብእሲሁ ወኵሉ ዘነበበ ይከውን በጊዜሃ ።
ወይእዜኒ ንሖር ህየ ከመ ያይድዐነ በአይ ፍኖት ንሖር ።
ወይቤሎ ሳኦል ለወልድ ዘምስሌሁ ናሁ ነሐውር ምንተ እንከ ንወስድ ለብእሴ እግዚአብሔር ።
እስመ ኅብስትነሂ ኀልቀ እምውስተ መሳንቂነ ወአልብነ ምንተኒ ዘተርፈነ ዘንወስድ ለብእሴ እግዚአብሔር ።
ወይቤሎ ዳግመ ዝክቱ ወልድ ለሳኦል ናሁ ብየ ኀቤየ ራብዕተ እዴሃ ለሰቅለ ብሩር ወትሁቦ ለብእሴ እግዚአብሔር ወይነግረነ ፍኖተነ ።
ወቀዲሙኒ ይነግሮሙ ለኵሎሙ እስራኤል እለ ሖሩ ኀቤሁ ከመ ይስአልዎ ለእግዚአብሔር ነዓ እንከሰ ንሖር ኀበ ራእይ እስመ ራእየ ይቤልዎ ሕዝብ ለነመቢይ ትካት ።
ወይቤሎ ሳኦል ለወልድ ነዓ ንሖር ሠናየ ትቤ ወሖሩ ውስተ ሀገር ኀበ ሀሎ ብእሴ እግዚአብሔር ።
ወሶበ ዐርጉ ውስተ መዓርግ ለበዊአ ሀገር ወረከቡ እዋልደ ይወጽአ ሐዋርያት ማይ ወይቤልዎን ቦኑ ራእይ ዝየ ።
ወአውሥአሆሙ እማንቱ አዋልድ ወይቤላሆሙ እወ ቦ ወነዋ ቅድሜክሙ ሀሎ ይእዜ በበይነ ዕለት መጽአ ውስተ ሀገር እስመ መሥዋዕተ ቦሙ ለሕዝብ ዮም በባማ ።
ወሶበ ቦእክሙ ውስተ ሀገር ትረክብዎ በውስተ ሀገር ዘእንበለ ይዕርግ ውስተ ባማ ለበሊዕ እስመ ኢይበልዑ ሕዝብ ዘእንበለ ይባእ ውእቱ ውስተ ሀገር ።
እስመ ውእቱ ይባርክ መሥዋዕቶሙ ወእምድኅረ ዝንቱ ይበልዑ እንግዳሂ ወይእዜኒ ዕርጉ እስመ በበይነ ዕለት ትረክብዎ ።
ወዐርጉ ወሶበ ቦኡ ማእከለ ሀገር ናሁ ሳሙኤል ወፅአ ቅድሜሆሙ ከመ ይዕርግ ውስተ ባማ ።
ወከሠቶ እግዚአብሔር እዝኖ ለሳሙኤል እምቅድመ አሐቲ ዕለት ዘይመጽእ ሳኦል ።
ወይቤሎ ጌሠመ ዘጊዜ እፌኑ ኀቤከ ብእሴ እምነ ምድረ ብንያም ወቅብኦ ወአንግሦ ላዕለ እስራኤል ።
ወያድኅኖሙ ለሕዝብየ እምእዴሆሙ ለኢሎፍሊ እስመ ርኢኩ ሕማሞሙ ለሕዝብየ እስመ በጽሐ ገዓሮሙ ኀቤየ ።
ወሶበ ርእዮ ሳሙኤል ለሳኦል ይቤሎ እግዚአብሔር ለሳሙኤል ነዋ ዝኩ ብእሲ ዘእቤለከ ናሁ ዝንቱ ይነግሥ ለሕዝብየ ።
ወመጽአ ሳኦል ኀበ ሳሙኤል ወይቤሎ አይድዐኒ አይቴ ቤቱ ለራእይ ።
ወአውሥአ ሳሙኤል ወይቤሎ አነ ውእቱ ዕርግ ምስሌየ ውስተ ባማ ወምሳሕ ምስሌየ ዮም ወእፌንወከ ጌሠመ በጽባሕ ወእነግረከ ኵሎ ዘውስተ ልብየ ።
ወበበይነ አእዱጊከኒ እለ ተገድፉ ሠለስቱ ኢታሕምም ልበከ እስመ ተረክቡ አኮኑ ለከ ውእቱ ኵሉ ደወሎሙ ለእስራኤል ወለቤተ አቡከ ።
ወተሠጥዎ ሳኦል ወይቤሎ ለምንት ትብለኒ ከመዝ እኮኑ ብእሲ ኢያሜናዊ አነ እምእንተ ትንእስ በትረ ነገዶሙ ለእስራኤል ወእምሕዝብ ዘይቴሐት እምኵሉ በትረ ብንያም ።
ለምንት ትብለኒ ዘንተ ነገረ ።
ወነሥኦሙ ሳሙኤል ለሳኦል ወለወልዱ ወአዕረጎሙ ውስተ ማኅደሩ ወአርፈቆሙ ውስተ ርእሰ ምርፋቅ ኀበ ይመስሑ ሰብዓ ብእሲ ።
ወይቤሎ ሳሙኤል ለመበስል ሀብ ክፍለ ዘእቤለክ አንብር ሊተ ኀቤከ ።
ወአምጽአ ውእቱ መበስል ዝኰ ክፍለ ወአንበረ ቅድሜሁ ለሳኦል ወይቤሎ ሳሙኤል ለሳኦል ።
ናሁ እምውስተ ዘተርፈከ እንብር ቅድሜከ ወብላዕ እስመ ለስምዕ ተሠይመ ለከ እምነ ቢጽከ ወብላዕ መብልዐ ወበልዐ ሳኦል ምስለ ሳሙኤል በይእቲ ዕለት ።
ወወረደ እምነ ባማ ውስተ ሀገር ወነጸፈ ሎቱ ለሳኦል ውስተ ናሕስ ወቤተ ።
ወሶበ ጎሐ ጸውዖ ሳሙኤል ለሳኦል እምነ ናሕስ ወይቤሎ ተንሥእ እፈኑከ ወተንሥአ ሳኦል ወወፅኡ ክልኤሆሙ ውእቱ ወሳሙኤል እስከ አፍአ ።
ወሶበ ወረዱ ውስተ አሐዱ ኅብረ ሀገር ወይቤሎ ሳሙኤል ለሳኦል በሎ ለወልድከ ይሑር ይቅድም እምኔነ ።
ወአንተስ ቁም ምስሌየ ወስማዕ ቃለ እግዚአብሔር እስመ አንተ ትነግሥ ላዕለ ሕዝበ እግዚአብሔር ።
ወእምዝ እምድኅረ አሐዱ ወርኅ ዐርገ ናአስ ዐሞናዊ ወተዐየነ ኀበ ኢያቢስ ዘገለዓድ ወይቤልዎ ኵሉ ሰብአ ገለዓድ ለናአስ ዐሞናዊ ተማሐል ምስሌነ ወንትቀነይ ለከ ።
ወይቤሎሙ ናአስ ዐሞናዊ ለእመ አውጻእክሙ ዐይነክሙ እንተ የማን እትማሐል ምስሌክሙ ከመ እግበር ጽእለተ ላዕለ እስራኤል ።
ወይቤልዎ ሰብአ ኢያቢስ ተዐገሠነ ሰቡዐ ዕለታት ወንልእከ ሐዋርያት ውስተ ኵሉ እስራኤል ወውስተ ደወሎሙ ወለእመ አልቦ ዘያድኅነነ ንገብእ ኀቤክሙ ።
ወበጽሑ እልክቱ ሐዋርያት ውስተ ገባኦን ኀበ ሳኦል ወነገርዎሙ ዘንተ ነገረ ለሕዝብ ወጸርሑ ኵሉ ሕዝብ በቃሉ ወበከዩ ።
ወእምዝ ነዋ ሳኦል የአቱ እምነ ሐቅል በጽባሕ ወይቤ ሳኦል ምንት ያበክዮሙ ለሕዝብ ወአይድዕዎ ነገሮሙ ለሰብአ ኢያቢስ ።
ወመጽአ መንፈሰ እግዚአብሔር ላዕለ ሳኦል ሶበ ሰምዐ ዘንተ ነገረ ወተምዐ መዐተ ላዕሌሆሙ ወተቈጥዐ ጥቀ ።
ወነሥአ ክልኤተ አልህምተ ወመተሮሙ በበ መለያልዪሆሙ ወፈነወ ምስለ ሐዋርያት ውስተ ኵሉ ደወለ እስራኤል እንዘ ይብል ።
ዘኢወፅአ ወኢተለዎሙ ለሳኦል ወለሳሙኤል ከመዝ ይረስይዎ ለመራዕዪሁ ወለእልህምቲሁ ወመጽአ ኀይለ እግዚአብሔር ላዕለ ሕዝበ እስራኤል ወወውዑ ከመ አሐዱ ብእሲ ኅቡረ ።
ወኈለቆሙ በባማ ለኵሉ ሰብአ እስራኤል ወኮኑ ሰለስቱ እልፍ ወሰብአ ይሁዳ ሰላሳ ምእት ።
ወይቤሎሙ ለሐዋርያት ለእለ መጽኡ ከመዝ በልዎሙ ለሰብአ ኢያቢስ ጌሠመ ትከውን መድኀኒትክሙ ሶበ ሞቀ ፀሓይ ።
ወበጽሑ እልክቱ ሐዋርያት ውስተ ሀገር ወዜነውዎሙ ለሰብአ ኢያቢስ ወተፈሥሑ ።
ወይቤልዎ ሰብአ ኢያቢስ ለናአስ ጌሠመ ንወጽእ ኀቤክሙ ወረስዩነ ዘከመ ትፈትዱ ።
ወእምዝ በሳኒታ ረስዮሙ ሳኦል ለሕዝብ ሠለስተ ሠራዊተ ወቦኡ ማእከለ ትዕይንቶሙ በጊዜ ጽባሕ ወቀተልዎሙ ለደቂቀ ዐሞን እስከ ቀትረ መዓልት ።
ወእምዝ እለ ተርፉ ተዘርዉ ወኢተረክቡ እምውስቴቶሙ ክልኤቱ ኅቡረ ውስተ አሐዱ መካን ።
ወይቤልዎ ሕዝብ ለሳኦል መኑ እሉ እለ ይብሉ ኢይንግሥ ለነ ሳኦል አምጽእዎሙ ለነ ለእሙንቱ ዕደው ወንቅትሎሙ ።
ወይቤሎሙ ሳኦል አልቦ ዘይመውት ዮምሰ ወኢመኑሂ በዛቲ ዕለት እስመ ገብረ ሕይወተ ለእስራኤል ።
ወይቤሎሙ ሳሙኤል ለሕዝብ ንዑ ንሖር ውስተ ገልገላ ወበህየ ነሐድስ መንግሥቶ ።
ወሖሩ ኵሉ ሕዝብ ውስተ ገልገላ ወቀብኦ ሳሙኤል ለሳኦል ወአንገሦ በቅድመ እግዚአብሔር ።
በገልገላ ወሦዐ በህየ ወአብእ ዘሰላም ቅድመ እግዚአብሔር ወተፈሥሑ ሳሙኤል ወኵሉ ሕዝብ ፍጹመ ።
ወይቤ ዳዊት በልቡ እንዘ ይብል እምይእዜሰ እንከሰ እመውት አሐተ ዕለተ በእዴሁ ለሳኦል ወአልቦ ዘይኄይሰኒ እንበለ አምስጦ ውስተ ብሔረ ኢሎፍሊ ።
ወለእመ መጽአ ንጉሥ ወኀሠሠኒ ውስተ ኵሉ ደወለ እስራኤል ወአመስጥ እምእዴሁ ።
ወተንሥአ ዳዊት ወአርባዕቱ ምእት ዕደው እለ ምስሌሁ ወሖሩ ኀበ አንኩስ ወልደ አሜኅ ንጉሠ ጌት ።
ወነበረ ዳዊት ኀበ አንኩስ ውእቱ ወዕደው እለ ምስሌሁ ወኵሎሙ ምስለ ሰብአ ቤቶሙ ።
ወዳዊትኒ ምስለ ክልኤሆን አንስቲያሁ አኪናሖም ኢይዝራኤላዊት ወአቤግያ ብእሲተ ናባል ቀርሜላዊ ።
ወዜነውዎ ለሳኦል ከመ ተኀጥአ ዳዊት ውስተ ጌት ወኢደገመ እንከ ኀሢሦቶ ።
ወይቤሎ ዳዊት ለአንኩስ እመ ረከበ ሞገሰ ገብርከ ቅድመ አዕይንቲከ ሀበኒ መካነ በውስተ አሐቲ እምነ አህጉር እለ ውስተ ሐቅል ወእነብር ህየ ።
ወለምንት ይነብር ገብርከ ውስተ ሀገረ መንግሥት ምስሌከ ።
ወወሀቦ ይእተ አሚረ ሴቄላቅሃ ወኮነት ሴቄላቅ ለንጉሠ ይሁዳ እስከ ዛቲ ዕለት ።
ወኮነ ኍልቄ መዋዕል ዘነበረ ዳዊት ውስተ ሐቅለ ኢሎፍሊ አርባዕቱ አውራኀ ።
ወዐርገ ዳዊት ወሰብእ እለ ምስሌሁ ወፀብኡ ኵሎ ብሔረ ጌሴሪ ወዐማሌቅ ወረከብዎሙ ንቡራነ ወእለ ውስተ ጌላምሱር ወእለ አኔቆንጦን ወአህጉረ ቅጽር ወእስከ ብሔረ ግብጽ ።
ወቀተልዎሙ ለውእቱ ብሔር ወኢያሕየዉ ወኢተባዕተ ወኢአንስተ ወነሥኡ መራዕየ ወአዕጻዳተ ወአእዱገ ወአግማለ ወአልባስ ወተመይጡ ወአተዉ ወበጽሑ ኀበ አንኩስ ።
ወይቤሎ ኦንኩስ ለዳዊት መነ ፀባእክሙ ዮም ወይቤሎ ዳዊት ለአንኩስ መንገለ አዜቦሙ ለይሁዳ ወመንገለ አዜቦሙ ለኢያሴሜጥ ወመንገለ ኦዜቦሙ ለቄኔዝ ።
ወኢያሕየውነ ኢዕዶሙ ወኢአንስቶሙ ዘናመጽእ ውስተ ጌት ከመ ኢይዜንዉ ላዕሌነ ወኢይበሉ ከመዝ ገብረ ዳዊት ወከመዝ ከፀነነ ዳዊት በኵሉ መዋዕል በነበረ ዳዊት ውስተ ሐቅለ ኢሎፍሊ ።
ወተአመነ ዳዊት በኀበ አንኩስ እንዘ ይብል ኀፍረተ የኀፍር እምሕዝቡ እስራኤል ወይከውነኒ እንክ ገብረ እስከ ለዓለም ።
ወኀለፈ እምህየ ዳዊት ወአምሰጠ ወሖረ ኀበ በአት ዘኤዶላም ወሶበ ሰምዑ አኀዊሁ ወሰብአ ቤተ አቡሁ ወረዱ ኀቤሁ ህየ ።
ወአስተጋብአ ኀቤሁ ኵሎ ምንዱበ ወኵሎ ዘይፈዲ ዕዳሁ ወኵሎ ሕዙነ መንፈስ ወሜምዎ መስፍነ ሳዕሌሆሙ ወሀለዉ ምስሌሁ አርባዕቱ ምእት ብእሲ ።
ወሖረ ዳዊት እምህየ ውስተ መሴፋ ዘሞአብ ወይቤሎ ለንጉሠ ሞአብ ኀቤከ ይንበሩ አቡየ ወእምየ እስከ አመ እሬኢ ዘከመ ይገብር እግዚአብሔር ።
ወአስተብቍዖ ለንጉሠ ሞአብ ወነበሩ ምስሌሁ ኵሎ መዋዕለ ዘሀሎ ዳዊት ውስተ ቅጽር ።
ወይቤሎ ጋድ ነቢይ ለዳዊት ኢትንበር ውስተ ቅጽር ሖር ወባእ ውስተ ይሁዳ ወሖረ ዳዊት ወበጽሐ ወነበረ ውስተ ሀገረ ሰሬሕ ።
ወሰምዐ ሳኦል ከመ ተሰምዐ ኀበ ሀሎ ዳዊት ወሰብእ እለ ምስሌሁ ወሳኦልኒ ሀሎ ይኑበር ውስተ ወግር ኀበ ዐጸደ ወፍር ዘባማ ወኲናት ውስተ እዴሁ ወኵሎሙ ደቁ ይቀውሙ ምስሌሁ ።
ወይቤሎሙ ሳኦል ለደቁ እለ ይቀውሙ ምስሌሁ ስምሁ ቤተ ብንያም እሙነኑ ይሁበክሙ ለኵልክሙ ወልደ እሴይ አዕጸደ ወፍር ወአዕጸደ ወይን ወይሠይመክሙ መላእክተ ወመሳፍንተ ።
ከመ ትኅበሩ ላዕሌየ ኵልክሙ ወአልቦ እምኔክሙ ዘያየድዐኒ ከመ ተማሐለ ወልድየ ምስለ ወልደ እሴይ ወአልቦ እምውስቴትክሙ ዘየሐምመኒ ።
ወዘይነግረኒ ከመ አቀሞ ወልድየ ለገብርየ ላዕሌየ ፀርየ እስከ ዛቲ ዕለት ።
ወአውሥአ ዶይቅ ሶርያዊ ኖላዌ አብቅሊሁ ለሳኦል ወይቤሎ ርኢክዎ ለወልደ እሴይ መጽአ ውስተ ኖምባ ኀበ አኪሜሌክ ወልደ አኪጦብ ካህን ።
ወተስእሎ በእንተ እግዚአብሔር ወስንቆኒ ወሀቦ ወሰይፎ ለጎልያድ ኢሎፍላዊ ወሀቦ ።
ወለአከ ንጉሥ ይጸውዕዎ ለአኪሜሌክ ወልደ አኪጦብ ወለኵሎሙ ደቂቀ አቡሁ ካህናት እለ ውስተ ኖምባ ወመጽኡ ኵሎሙ ኀበ ንጉሥ ።
ወይቤሎ ሳኦል ስማዕ ወልደ አኪጦብ ወይቤሎ በል እግዚእየ ።
ወይቤሎ ሳኦል ለምንት ኀበርከ ማዕሌተ ላዕሌየ አንተኒ ምስለ ወልደ እሴይ ከመ ተሀቦ ሰይፈ ወኅብስተ ወትስአል ሎቱ ቃለ እግዚአብሔር ወረሰይክምዎ ቀታሌየ እስከ ዮም ።
ወአውሥአ አሊሜሌክ ለንጉሥ ወይቤሎ መኑ እምውስተ አግብርቲከ ከመ ዳዊት መሃይምን ወሐሙሁ ውእቱ ለንጉሥ ወመልአከ ኵሉ ትእዛዝከ ወክቡር በውስተ ቤትከ ።
ዮም አእኅዝ እስአል ሎቱ ቃለ እግዚአብሔር ሐሰ ።
ኢይረሲ ንጉሥ ላዕለ ገብሩ ዘንተ ነገረ ወላዕለ ኵሉ ቤተ አቡሁ እስመ ኢያእመረ ገብርከ ዘንተ ኵሎ ነገረ ኢንኡሰ ወኢዐቢየ ።
ወይቤ ንጉሥ ሳኦል አኪሜሌክ ሞተ ትመውት አንተ ወኵሉ ቤተ አቡከ ።
ወይቤሎሙ ንጉሥ ለእለ ይቀውሙ ኀቤሁ አምጽእዎሙ ወቅትልዎሙ ለካህናተ እግዚአብሔር እስመ ኀብሩ ምስለ ዳዊት ።
ወያአምሩ ከመ ኅጡእ ውእቱ ወኢይነግሩኒ ወኢፈቀዱ ደቀ ንጉሥ ያልዕሉ እዴሆሙ ወየአብሱ ላዕለ ካህናተ እግዚአብሔር ።
ወይቤሎ ንጉሥ ለዶይቅ ነዓ አንተ ወቅትሎሙ ለካህናት ወመጽአ ዶይቅ ሶርያዊ ወቀተሎሙ ለካህናተ እግዚአብሔር በይእቲ ዕለት ሠለስቱ ምእት ብእሴ ወኀምስቱ ወኵሎሙ እለ ይጸውሩ ኤፉደ ።
ወኖባማሂ ሀገሮሙ ለካህናት ቀተለ በአፈ ኵናት ዕደዊሆሙ ወአንስቲያሆሙ ወደቂቆሙ ወሕፃናቲሆሙ ወላህሞሙ ወአድጎሙ ወበግዖሙ ።
ወአምሰጠ አሐዱ ወልደ አኪሜሌክ ወልደ አኪጦብ ወስሙ አብያታር ወአምሰጠ ወተለዎ ለዳዊት ።
ወአይድዖ አብያታር ለዳዊት ከመ ቀተሎሙ ሳኦል ለካህናተ እግዚአብሔር ።
ወይቤ ዳዊት አእመርኩ ይእተ አሚረ ከመ ዶይቅ ሶርያዊ ያየድዖ ለሳኦል ወባሕቱ አነ አበስኩ ላዕለ ነፍሶሙ ለቤተ አቡከ ።
ንበር እንከሰ ምስሌየ ወኢትፍራህ እስመ ኀበ ተኀሠሥኩ መካነ ለነፍስየ አኀሥሥ ለነፍስከኒ እስመ ማሕፀንትየ አንተ ኀቤየ ።
ወመጽኡ ሰብአ ቀርያተ ያርም ወነሥእዋ ለታቦተ ሕጉ ለእግዚአብሔር ወወሰድዋ ቤተ አሚናዳብ ዘውስተ ወግር ።
ወቀብእዎ ለአልዓዘር ከመ ይዕቀባ ለታቦተ ሕጉ ለእግዚአብሔር ።
ወእምዝ እምድኅረ ነበረት ታቦት ውስተ ቀርያተ ያርም ወኮነ ብዙኀ መዋዕስ ወአከለ እስራ ዓመተ ወተመይጠ ኵሉ ቤተ እስራኤል ድኅሬሁ ለእግዚአብሔር ።
ወይቤሎሙ ሳሙኤል ለኵሉ ቤተ እስራኤል እንዘ ይብል ለእመ በኵሉ ልብክሙ ገባእክሙ ኀበ እግዚአብሔር አንትሙ አሰስሉ እምነ ማእከሌክሙ አማልክት ነኪር ወአምሳሊሆሙ ።
ወአስተዳልዉ ልበክሙ ኀበ እግዚአብሔር ወተቀነዩ ሎቱ ለባሕቲቱ ወያድኅነክሙ እምነ እዴሆሙ ለኢሎፍሊ ።
ወአሰሰሉ ደቂቀ እስራኤል አማልክት በዓሊም ወአምሳላተ ዘአስጣሮት ወተቀንዩ ለእግዚአብሔር ለባሕቲቱ ።
ወይቤሎሙ ሳሙኤል አስተጋብእዎሙ ለኵሉ እስራኤል ውስተ መሴፋ ወእጼሊ ኀበ እግዚአብሔር በእንቲአክሙ ።
ወተጋብኡ ውስተ መሴፋ ወአምጽኡ ማየ ወከዐዉ ቅድመ እግዚአብሔር ውስተ ምድር ወጾሙ ይእተ አሚረ ።
ወይቤሉ አበስነ ቅድመ እግዚአብሔር ወኰነኖሙ ሳሙኤል ለደቂቀ እስራኤል በመሴፋ ።
ወሰምዑ ኢሎፍሊ ከመ ተጋብኡ ደቂቀ እስራኤል ኵሎሙ ውስተ መሴፋ ወዐርጉ መሳፍንተ ኢሎፍሊ ላዕስ እስራኤል ።
ወሶበ ሰምዑ ደቂቅ እስራኤል ፈርሁ እምቅድመ ገጾመ ለኢሎፍሊ ።
ወይቤልዎ ደቂቀ እስራኤል ለሳሙኤል ኢታርምም በእንቲአነ ወጽራኅ ኀበ እግዚአብሔር አምላክከ ወያድኅነነ እምነ እዴሆሙ ስኢሎፍሊ ።
ወነሥአ ሳሙኤል መሐስዐ በግዕ አሐደ ወገብሮ መሥዋዕተ ለእግዚአብሔር ምስለ ኵሉ ሕዝብ ።
ወጸርኀ ሳሙኤል ኀበ እግዚአብሔር በእንተ እስራኤል ወሰምዖ እግዚአብሔር ።
ወእንዘ ሀሎ ሳሙኤል ይገብር መሥዋዕተ ተአኀዝዎሙ ኢሎፍሊ ለእስራኤል ይትቃተልዎሙ ።
ወአንጐድጐደ እግዚአብሔር በጸዓዕ በዐቢይ ቃል ላዕለ ኢሎፍሊ በይእቲ ዕለት ወደንገፁ ወወድቁ ቅድመ እስራኤል ።
ወወፅኡ እስራኤል ውስተ መሴፋ ወዴገንዎሙ ለኢሎፍሊ ወቀተልዎሙ እስከ መትሕተ ቤኮር ።
ወነሥአ ሳሙኤል እብነ አሐተ ወአቀማ ማእከለ ብሉይ ወሰመያ አቤኔዜር እብነ ረድኤት ብሂል ወይቤ እስክ ዝየ ረድአነ እግዚአብሔር ።
ወአሕመሞሙ እግዚአብሔር ለኢሎፍሊ ወኢደገሙ እንከ በዊኦተ ውስተ ደወሎሙ ለእስራኤል ወኮነት እዴሁ ለእግዚአብሔር ላዕለ ኢሎፍሊ በኵሉ መዋዕሊሁ ለሳሙኤል ።
ወገብአ እልክቱሂ አህጉር እለ ነሥኡ ኢሎፍሊ እምኔሆሙ ለደቂቀ እስራኤል ወአስተጋብእዎን እስራኤል ።
እምነ አስቃሎና እስከ ጌት ወአስተጋብኡ ደወሎሙ እስራኤል እምነ ኢሎፍሊ ወሰላም ውእቱ ማእከለ አሞሬዎን ወማእከለ እስራኤል ።
ወኰነኖሙ ሳሙኤል ለእስራኤል በኵሉ መዋዕሊሁ ዘሐይወ ።
ወየሐውር በበዓመት ወየዐውድ ቤቴል ወገልገላ ወመሴፋ ወይኴንኖሙ ለእስራኤል ለኵሎሙ እሉ ቅዱሳን ።
ወምእታዉሰ አርማቴም እስመ ህየ ቤቱ ወበህየኒ ይኴንኖሙ ለእስራኤል ወነደቀ ህየ ምሥዋፀ ለእግዚአብሔር ።
ወነሥእዋ ኢሎፍሊ ለታቦተ እግዚአብሔር እምአቤኔዜር ወወሰድዋ ውስተ አዛጦን ።
ወአብእዋ ቤተ ዳጎን ወአቀምዋ ኀበ ዳጎን ።
ወጌሡ ሰብአ አዛጦን ወቦኡ ቤተ ዳጎን ወረከብዎ ለዳጎን ውዱቀ በገጹ ውስተ ምድር ቅድመ ታቦተ እግዚአብሔር ወአንሥእዎ ለዳጎን ወአቀምዎ ውስተ መካኑ ።
ወእምዝ ሶበ ጌሡ በጽባሕ ወናሁ ዳጎን ውዱቅ በገጹ ቅድመ ታቦተ ሕጉ ለእግዚአብሔር ወርእሱ ።
ዳጎን ወክልኤሆን እደዊሁ ምቱር ወግዱፍ ቅድመ አሜፌቅ ዘዘዚአሆን ወክልኤሆን እራኃተ እደዊሁ ውዱቃት ኀበ መድረክ ወአልቦ ዘተርፈ እምኔሁ ለዳጎን እንበለ ማእከሉ ።
ወበበይነ ዝንቱ ኢየዐርጉ ገነውቱ ለዳጎን ውስተ ምዕራግ ወኵሉ ዘይበውእ ውስተ ቤተ ዳጎን እስከ ዛቲ ዕለት በአዛጦን ዳእሙ ተዐድዎ ይትዐደዉ ።
ወከብደት እዴሁ ለእግዚአብሔር ላዕለ ሰብአ አዛጦን ወአምጽአ ላዕሌሆሙ ወወፅአ ዲቤሆሙ በውስተ አሕማር ወበማእከለ ሀገር ወወፅአ አናጹት ወኮነ ዐቢይ መቅሠፍት ውስተ ሀገር ።
ወሶበ ርእዩ ሰብአ አዛጦን ከመዝ ይቤሉ ኢትንበር ታቦቱ ለአምላከ እስራኤል ምስሌነ እስመ ጸንዐት እዴሀ ለእግዚአብሔር ዲቤነ ወዲበ ዳጎን አምላክነ ።
ወለአኩ ወአስተጋብእዎሙ ለመላፍንተ ኢሎፍሊ ኀቤሆሙ ወይቤልዎሙ ምንተ ንሬስያ ለታቦተ አምላከ እስራኤል ።
ወይቤልዎሙ ሰብእ ጌታዊያን ትፍልስ ኀቤነ ታቦተ እግዚአብሔር ወፈለሰት ታቦተ እግዚአብሔር ውስተ ጌት ።
ወእምዝ እምድኅረ ፈለሰት መጽአት እደ እግዚአብሔር ውስተ ሀገር ።
ወኮነ ዐቢይ ሁከት ጥቀ ወቀሠፎሙ ለሰብአ ይእቲ ሀገር ለንኡሶሙ ወለዐቢዮሙ ወቀሠፎሙ ውስተ ነፍስቶሙ ወገብሩ ሎሙ ሰብአ ጌታዊያን ምስለ ነፍስቶሙ ።
ወፈነውዋ ለታቦተ እግዚአብሔር ውስተ አስቃሎና ።
ወእምዝ ሶበ ቦአት ታቦተ እግዚአብሔር ውስተ አስቃሎና ጸርሑ ሰብአ አስቃሎና ወይቤሉ ለምንት አግባእክሙ ኀቤነ ታቦተ አምላከ እስራኤል ከመ ታቅትሉነ ምስለ ሕዝብነ ።
ወለአኩ ወአስተጋብአዎሙ ለመሳፍንተ ኢሎፍሊ ወይቤልዎሙ ፈንውዋ ለታቦተ አምላከ እስራኤል ወትንበር ውስተ መካና ወኢታቅትሉነ ምስለ ሕዝብነ ።
እስመ ኮነ ዐቢይ መቅሠፍት ውስተ ሀገር ጥቅ ሶበ ቦአት ታቦተ አምላከ እስራኤል ህየ ወእለ ሐይዉ ወእለሂ ሞቱ ተቀሥፉ ውስተ ነፍስቶሙ ወዐርገ ጽራኀ ሀገር ውስተ ሰማይ ።
ወዝክቱሰ ወልድ ሳሙኤል ሀለወ ይትለአክ ለእግዚአብሔር ቅድመ ኤሊ ካህን ወክቡር ውእቱ ቃል በእማንቱ መዋዕል ዘእግዚአብሔር ወአልቦ ራእየ ዘይከውን ።
ወእምዝ በይእቲ ዕለት እንዘ ይነውም ኤሊ በውስተ መካኑ ወአዕይንቲሁኒ አኀዛ ይክብዳ ወኢይክል ርእየ ።
ወማኀቶተ እግዚአብሔር ዓዲ ኢያሠነዩ ለአቢቶ ወይነብር ሳሙኤል ውስተ ቤተ መቅደስ ኀበ ታቦተ እግዚአብሔር ።
ወጸውዖ እግዚአብሔር ወይቤሎ ሳሙኤል ሳሙኤል ወይቤሎ ነየ አነ ።
ወሮጻ ኀበ ኤሊ ወይቤሎ ነየ አነ መጻእኩ እስመ ጸዋዕከኒ ወይቤሎ ኤሊ ኢጻዋዕኩከ ግባእ ስክብ ።
ወደገመ ዓዲ እግዚአብሔር ጸውዖቶ ወይቤሎ ሳሙኤል ወተንሥአ ሳሙኤል ወሖረ ኀበ ኤሊ ዳግመ ወይቤሎ ነየ መጻእኩ እስመ ጸዋዕከኒ ወይቤሎ ኢጸዋዕኩከ ግባእ ስክብ ።
ወሳሙኤልሰ ዓዲ ኢያእመሮ ለእግዚአብሔር ወኢተከሥተ ሎቱ ቃለ እግዚአብሔር ።
ወጸውዖ ዓዲ እግዚአብሔር በሣልስ ለሳሙኤል ወተንሥአ ወሖረ ኀበ ኤሊ ወይቤሎ ነየ አነ መጻእኩ እስመ ጸዋዕከኒ ወሐለየ ኤሊ ከመ እግዚአብሔር ጸውዖ ለውእቱ ወልድ ።
ወይቤሎ ግባእ ወስክብ ወልድየ ወእመቦ ዘጸውዐከ በሎ በል እግዚእየ እስመ ይሰምዐከ ገብርከ ወሖረ ሳሙኤል ወሰከበ ውስተ ምስካቡ ።
ወመጽአ እግዚአብሔር ወቆመ ወጸውዖ ከመ ቀዳሚ ወይቤሎ ሳሙኤል በል እስመ ይሰምዐከ ገብርከ ።
ወይቤሎ እግዚአብሔር ለሳሙኤል ናሁ አነ እገብር ቃለ ላዕለ እስራኤል ከመ ኵሉ ዘሰምዖ የአኀዝ ክልኤሆን እዘኒሁ ።
ወበይእቲ ዕስት አቀውም ኵሎ ዘነበብኩ ላዕለ ኤሊ ወላዕለ ቤቱ አእኀዝኒ ወእፌጽምኒ ።
ወአይዳዕክዎ ከመ አትቤቀሎ አነ ለቤቱ ለዓለም በኀጢአት ደቂቁ እስመ አሕሠሙ ቃለ ላዕለ እግዚአብሔር ደቂቁ ወኢገሠጾሙ ።
አኮኑ ከመዝ መሐልኩ ለቤቱ ከመ ኢይደመሰስ ኀጢአተ ቤቱ ለኤሊ ኢበዕጣን ወኢበመሥዋዕት እስከ ለዓለም ።
ወእምዝ ሰከበ ሳሙኤል እስከ ጸብሐ ወነቅሐ በጽባሕ ወአርኀወ ኆኃተ ቤተ እግዚአብሔር ወፈርሀ ሳሙኤል አይድዖቶ ብኤሊ ዘአስተርአዮ ።
ወይቤሎ ኤሊ ለሳሙኤል ወልድየ ሳሙኤል ወይቤሎ ነየ አነ ።
ወይቤሎ ምንትኑ ነገሩ ዘነገረከ ኢትኅባእ እምኔየ ከመዝ ለይረሲከ እግዚአብሔር ወከመዝ ለትምጻእከ ለእመ ኀባእከ እምኔየ ቃለ እምኵሉ ዘነገረከ ወዘሰማዕከ ።
ወአይድዖ ሳሙኤል ለኤሊ ኵሎ ዘነገሮ ወአልቦ ዘኀብአ እምኔሁ ወይቤሎ ኤሊ ለይግበር እግዚአብሔር ኵሎ ዘአደሞ ሎቱ ።
ወዐብየ ሳሙኤል ወሀሎ እግዚአብሔር ምስሌሁ ወአልቦ ዘወድቀ እምነ ኵሉ ቃሉ ውስተ ምድር ።
ወአእመሩ ኵሉ እስራኤል እምነ ዳን እስከ ቤርላቤሕ ከመ መሃይምን ሳሙኤል ወነቢዩ ለእግዚአብሔር ።
ወደገመ እግዚአብሔር አስተርእዮቶ ከመ አስተርእዮ እግዚአብሔር ለሳሙኤል ወተአመነ ሳሙኤል ከዊነ ነቢዩ ለእግዚአብሔር በውስተ ኵሉ እስራኤል አምአጽናፈ ምድር እስከ አጽናፊሃ ።
ወአስተጋብኡ ኢሎፍሊ አሕዛቢሆሙ ለፀብእ ወተጋብኡ ውስተ ሰኰት ዘይሁዳ ወተዐየኑ ውስተ ሰኰት ወማእከለ አዜቃ ውስተ ሴፌርሜም ።
ወተጋብኡ ሳኦል ወሰብአ እስራኤል ወተዐየኑ ውስተ ቈላት ወሖሩ ይትቃተልዎሙ ለኢሎፍሊ ።
ወኢሎፍሊሰ ይቀውሙ ውስተ ደብር ወእስራኤል ይቀውሙ ውስተ ደብር እምዝንቱ ገቦ ወማእከሎሙ መሰንቃዊ ።
ወወፅአ ብእሲ ጽኑዕ ዘኢሎፍሊ ወስሙ ጎልያድ ዘእምነ ጌት ወኑኁ ስድስ በእመት ወስዝር ።
ወጌራ ዘብርት ውስተ ርእሱ ወይለብስ ልብሰ ኀጺን ወድልወቱ ኵሉ ብርት ወኀጺን ዘላዕሌሁ ሐምሳ ምእት ሰቅሎን ።
ወውስተ አዕማደ እገሪሁ ልቡስ ብርተ ወአራዊተ ብርት ማእከለ መታክፍቲሁ ።
ወረምሑ ከመ መስቀሎን ስቅሱቅ ላዕሌሁ ወኲናቱ ስድስቱ ምእት ሰቅሎን ኀጺኑ ወዘይጸውር ንዋየ ሐቅሉ የሐውር ቅድሜሁ ።
ወቆመ ወጸርኀ ሎሙ ለእስራኤል ወይቤሎሙ ምንተ ወፃእክሙ ትፅብኡ ወትትቃተሉ ምስሌነ አኮኑ አነ ውእቱ ኢሎፍላዊ ወአንትሙ ዕብራዊያን ዘሳኦል ።
ኅረዩ እምውስቴትክሙ ብእሴ ወይረድ ኀቤየ ።
ወለእመ ክህለ ተቃትሎትየ ወቀተለኒ ንክውነክሙ አግብርተ ወእመስ ክህልክዎ አነ ወቀተልክዎ ትከውኑነ አግብርተ ወትትቀነዩ ለነ ።
ወይቤሎሙ ውእቱ ኢሎፍላዊ ናሁ አነ ተበየርከዎሙ ለፀባኢተ እስራኤል ዮም በዛቲ ዕለት ሀቡኒ ብእሴ ወንትቃተል ክልኤነ በባሕቲትነ ።
ወሶበ ሰምዑ ሳኦል ወኵሎሙ እስራኤል ዘንተ ቃሎ ለውእቱ ኢሎፍላዊ ደንገፁ ወፈርሁ ጥቀ ።
ወዳዊት ወልደ ብእሲ ኤፍራታዊ ውእቱ እምቤተልሔም ዘይሁዳ ዘስሙ እሴይ ወቦ ሰመንቱ ደቂቅ ።
ወብእሲሰ እሴይ በመዋዕሊሁ ለሳኦል ልህቀ ጥቀ ።
ወሖሩ ሠለስቱ ደቂቀ እሴይ እለ የዐብዩ ወተለዉ ድኅረ ሳኦል ለፀብእ ወአስማቲሆሙ ለሠለስቱ ደቂቁ እለ ሖሩ ለፀብእ ።
ኤልያብ በኵሩ ወዳግሙ አሚናዳብ ወሣልሱ ሤማይ ።
ወዳዊት ውእቱ ዘይንእስ ።
ወተመይጠ እምኀበ ሳኦል ወሖረ ይርዐይ አባግዐ አቡሁ ውስተ ቤተልሔም ።
ወይመጽእ ኢሎፍላዊ ነግሀ ወስርከ ወይቀውም አርብዓ ዕለተ ።
ወይቤሎ እሴይ ለዳዊት ወልዱ ንሣእ ለአኀዊከ ዘንተ መስፈርተ ጥሕን ወዐሠርተ ኅብስተ ወሩጽ ውስተ ትዕይንት ለአኀዊከ ።
ወአሠርቱ ሐሪፀ ሐሊብ እሎንተ አብእ ለመልአከ ዐሠርቱ ምእት ወአኀዊከ ሐውጽ ለሰላም ወዜናሆሙ ንሣእ ።
ወሳኦል ወኵሉ ሰብአ እስራኤል ይትቃተሉ በቈላተ ኤላ ምስለ ኢሎፍሊ ።
ወጌሠ ዳዊት በጽባሕ ወኀደገ አባግዐ ኀበ የዐቅብ ወነሥአ ወሖረ ኀበ አዘዘ እሴይ ወበጽሐ ውስተ ማኤጌላኅ ወኀይል ይወፅእ ኀበ ፀብእ ወያስተርእዩ ኀበ ፀብእ ።
ወፀባኢተ እስራኤል ወኢሎፍሊ ርሱያን ለተቀብሎ መስተቃትላን ።
ወኀደገ ዳዊት ንዋያተ እምላዕሌሁ ውስተ ዘየዐትብ ንዋያተ ወሮጸ ኀበ ይትቃተሉ ወበጽሐ ወተስእሎሙ ለአኀዊሁ በእንተ ሰላም ።
ወእንዘ ይትናገር ምስሌሆሙ ወናሁ ያርብሓዊ የዐርግ ዘስሙ ጎልያድ ኢሎፍላዊ ዘእምጌት እምፀባኢተ ኢሎፍሊ ወተናገረ እሎንተ ነገራት ወሰምዐ ዳዊት ።
ወኵሉ ሰብአ እስራኤል ሶበ ርእይዎ ለብእሲ ጐዩ እምቅድመ ገጹ ወፈርሁ ጥቀ ።
ወይቤሉ ሰብአ እስራኤል ርኢክሙኑ ዘንተ ብእሴ ዘዐርገ እስመ ከመ ይትዐየር ላዕለ እስራኤል ዐርገ ።
ወይከውን ብእሲ ዘይቀትሎ ያብዕሎ ንጉሥ ብዕለ ዐቢየ ወወለቶ ይሁቦ ሎቱ ወለቤተ አቡሁ ይሬስዮሙ ግዑዛነ ውስተ እስራኤል ።
ወይቤሎሙ ዳዊት ለዕደው እለ ይቀውሙ ምስሌሁ ወይቤ ምንተ ይሬሲ ለብእሲ ዘይቀትሎ ለኢሎፍላዊ ወያሴስል ፅእለት እምእስራኤል ።
ወምንት ዝንቱ ኢሎፍላዊ ቈላፍ ከመ ይትዐየር ፀባኢተ እግዚአብሔር ሕያው ።
ወተናገርዎ ሕዝብ ዘንተ ቃለ እንዘ ይብሉ ከመዝ ይገብር ለብእሲ ዘይቀትሎ ።
ወሰምዐ ኤልያብ እኁሁ ዘየዐቢ ዘይትናገሮሙ ለዕደው ወተምዐ ላዕለ ጻዊት ወይቤ ለምንት ዘወረድከ ወኀበ መኑ ኀደገ ኅዳጣነ አባግዐ ወነዮሙ ውስተ ገዳም ።
አነ አአምር ትዝኅርተከ ወእከየ ልብከ ከመ ትርአይ ፀብአ ዘወረድከ ።
ወይቤ ዳዊት ምንተ ገበርኩ ይእዜ አኮኑ ነገር ውእቱ ።
ወተመይጠ እምኀቤሁ መንገለ ካልእ ወይቤ ዘንተ ነገረ ወሜጠ ሎቱ ሕዝብ ከመ ቀዳሚ ቃል ።
ወሰምዑ ነገረ ዘይቤ ዳዊት ወነገሩ ቅድመ ሳኦል ወነሥኦ ።
ወይቤሎ ዳዊት ለሳኦል ኢይደቅ ልቡ ለእግዚእየ ገብርከ የሐውር ላዕሌሁ ወይትቃተል ምስሌሁ ለዝንቱ ኢሎፍላዊ ።
ወይቤሎ ሳኦል ለዳዊት ኢትክል ሐዊረ ኀበ ዝንቱ ኢሎፍላዊ ከመ ትትቃተል ምስሌሁ እስመ ሕፃን አንተ ወውእቱሰ ብእሲ መስተቃትል እምንእሱ ።
ወይቤሎ ዳዊት ለሳኦል ይርዒ ሀሎ ገብርከ ለአቡሁ ውስተ መራዕዪሁ ሶበ ይመጽእ አንበሳ ወእመኒ ድብ ወይነሥእ በግዐ እምውስተ መራዕይ ።
እዴግኖ ወእቀትሎ ወአነግፎ እምውስተ አፉሁ ወእመኒ ተንሥአ ላዕሌየ አእኅዞ ጕርዔሁ ወአኀንቆ ወእቀትሎ ።
ወከማሁ እገብሮ እመሂ አንበሳ ወእመሂ ድብ አነ ገብርከ ወዝንቱኒ ኢሎፍላዊ ቈላፍ ከማሁ ክመ ውእቱኒ ከመ አሐዱ እምእሉ ።
ውእቱ እግዚአብሔር ዘአድኀነኒ እምእደ አንበሳ ወእምነ እደ ድብ ውእቱ ያድኅነኒ እምነ እዴሁ ለዝንቱ ኢሎፍላዊ ቈላፍ ወይቤሎ ሳኦል ለዳዊት ሖር ወእግዚአብሔር ምስሌከ ።
ወአልበሶ ሳኦል ለዳዊት ልብሰ ሐፂን ወጌራ ዘብርት ውስተ ርእሱ ወደየ ሎቱ ።
ወአትነቶ መልዕልተ ልብሱ ሰይፈ ወሶበ ሰገረ ዳዊት ምዕረ ወካዕበ ደክመ ወይቤሎ ዳዊት ለሳኦል ኢይክል ሐዊረ በዝንቱ እስመ ኢኮንኩ ልሙደ ወአሰሰለ እምላዕሌሁ ።
ወነሥአ ዳዊት ቀስታሞ ውስተ እዴሁ ወኀረየ ሎቱ ኀምስተ አእበነ እምውስተ ፈለግ ።
ወወደየ ውስተ መምጠቂሁ እንተ ሶበ ይርዒ አባግዐ ወሞጸፈ ውስተ እዴሁ ወሖረ ኀበ ውእቱ ብእሲ ኢሎፍላዊ ።
ወሶበ ርእዮ ጎልያድ ለዳዊት አስተሐቀሮ እስመ ሕፃን ውእቱ ወቀይሕ ውእቱ ወሠናይ አዕይንቲሁ ።
ወይቤሎ ዝክቱ ኢሎፍላዊ ለዳዊት ከመ ከልብኑ አነ ከመ ትምጻእ ላዕሌየ በበትር ወበእብን ወይቤሎ ዳዊት አልቦ ተአኪ እምነ ከልብ ወረገሞ ዝክቱ ኢሎፍላዊ ለዳዊት በአማልክቲሁ ።
ወይቤሎ ዝክቱ ኢሎፍላዊ ለዳዊት ነዓ ኀቤየ ወእሁብ ሥጋከ ለአዕዋፈ ሰማይ ወለአራዊተ ምድር ።
ወይቤሎ ዳዊት ለኢሎፍላዊ አንተሰ ትመጽእ ኀቤየ በሰይፍ ወበኲናት ።
ወአነ እመጽእ ኀቤከ በስሙ ለእግዚአብሔር ጸባኦት ፀባኢተ እስራኤል ዘተዐየርከ ዮም ።
ወየዐጽወከ እግዚአብሔር ዮም ውስተ እዴየ ወእቀትለከ ወእመትር ርእሰከ እምኔከ ።
ወእሁብ በድነከ ወበድነ ትዕይንቶሙ ለኢሎፍሊ ዮም ለአዕዋፈ ሰማይ ወለአራዊተ ምድር ወያአምሩ እንከ ኵሉ ምድር ከመ ሀሎ እግዚአብሔር ምስለ እስራኤል ።
ወያአምሩ እንከ ዝንቱ ኵሉ ተዓይን ከመ አኮ በሰይፍ ወበኲናት ዘያድኅን እግዚአብሔር እስመ ለእግዚአብሔር ውእቱ ቀትል ወያገብአክሙ እግዚአብሔር ውስተ እዴነ ።
ወተንሥአ ዝክቱ ኢሎፍላዊ ወሖረ ወተቀበሎ ለዳዊት ።
ወወደየ እዴሁ ዳዊት ውሰተ ዝክቱ መምጠቂቱ ወነሥአ እምህየ አሐተ እብነ ወወጸፋ ወሄጶ ለዝክቱ ኢሎፍላዊ ውስተ ፍጽሙ ።
ወቦአት ይእቲ እብን እንተ ፍጽሙ ውስተ ናላሁ ወወድቀ በገጹ ውስተ ምድር ።
ወጸንዐ ዳዊት በሞጸፍ ወበእብን ወሰይፍ አልቦ ውስተ እዴሁ ።
ወሮጸ ዳዊት ወነሥአ ሰይፎ ወቀተሎ ቦቱ ወመተረ ርእሶ ወሶበ ርእዩ ኢሎፍሊ ከመ ሞተ ጽንዖሙ ጐዩ ።
ወተንሥኡ ሰብአ እስራኤል ወይቡዳ ወወውዑ ወዴገንዎሙ ወተለውዎሙ እስከ ፍኖተ ጌት ወእስከ አንቀጸ አስቀሎና ።
ወወድቀ አብድንቲሆሙ ለኢሎፍሊ ውስተ ፍኖተ አናትጽ ወእስከ ጌት ወእስከ አቃሮን ።
ወተመይጡ ለብአ እስራኤል ወዴገንዎሙ ለኢሎፍሊ ወኬድዎን ለተዓይኒሆሙ ።
ወነሥአ ዳዊት ርእሶ ለውእቱ ኢሎፍላዊ ወወሰዶ ኢየሩሳሌም ወንዋዮሰ አንበረ ውስተ ትዕይንት ።
ወሶበ ርእዮ ሳኦል ለዳዊት እንዘ ይወጽእ ለተቀብሎ ኢሎፍላዊ ይቤሎ ለአበኔር መልአከ ኀይሉ ወልደ መኑ ዝንቱ ሕፃን አቤኔር ወይቤሎ አቤኔር ሕያው ነፍስከ ንጉሥ ኢያእመርኩ ።
ወይቤ ንጉሥ ሳኦል ተሰአል እንተ ወልደ መኑ ዝንቱ አእምር ።
ወሶበ ተመይጠ ዳዊት እምኀበ ቀተሎ ለኢሎፍላዊ ወነሥኦ አቤኔር ወአብጽሖ ቅድመ ሳኦል ወርእሱ ለኢሎፍላዊ ውስተ እዴሁ ።
ወይቤሎ ሳኦል ወልደ መኑ አንተ ወሬዛ ወይቤለወ ዳዊት ወልደ ገብርከ እሴይ ዘቤተልሔም ።
ወመጽኡ ሰብአ ዚፋውያን እምነ ኦውክሞዴስ ኀበ ሳኦል ውስተ ወግር ወይቤልዎ ናሁ ዳዊት ሀሎ ምስሌነ የኀድር ውስተ ወግር ዘኬልሜንቴ ዘመንገለ ገጸ ኢያሴሙ ።
ወተንሥአ ሳኦል ወወረደ ውስተ ሐቅለ ዚፋ ወሠላሳ ምእት ብእሲ ምስሌሁ ኅሩያን እምነ እስራኤል ከመ ይኅሥሦ ለዳዊት ውስተ ሐቅለ ዚፋ ።
ወኀደረ ሳኦል ውስተ ወግረ ኤኬላ ዘመንገለ ገጸ ኢያሴሙ ዘኀበ ፍኖት ወዳዊትሰ ይነብር ውስተ ሐቅል ወአእመረ ዳዊት ከመ መጽእ ሳኦል ይኅሥሦ ውስተ ሐቅል ።
ወፈነወ ዳዊት አዕይንተ ወሰምባ ከመ መጽእ ሳኦል ተደሊዎ ውስተ ቄአላ ።
ወተንሥአ ዳዊት ጽምሚተ ወቦአ ውስተ መካን ኀበ ይነውም ህየ ሳኦል በሌሊት ወሀሎ ህየ አቤኔር ወልደ ኔር መልአከ ኀይሉ ለሳኦል ወሳኦልሰ ይነውም ውስተ ለምጴኔ ወአሕዛቢሁኒ ተዐየኑ ዐውዶ ።
ወነበቦ ዳዊት ለአኪሜሌክ ኬጥያዊ ወይቤሎ ሎቱ ወለአቢሳ ወልደ ሰሮህያ እኁሁ ለኢዮአብ ወይቤሎሙ መኑ ይበውእ ምስሌየ ኀበ ሳኦል ውስተ ትዕይንት ወይቤሎ አቢሳ አነ እበውእ ምስሌከ ።
ወቦኡ ዳዊት ወአቢሳ ውስተ ሕዝብ በሌሊት ወሳኦልሰ ይነውም ውስተ ለምጴኔ ወኲናቱ ትክልት ውስተ ምድር መንገለ ትርአሲሁ ወአበኔርስ ወሕዝብ ይነውሙ በውዶ ።
ወይቤሎ አቢሳ ለዳዊት ናሁ ዐጸዎ እግዚአብሔር ዮምኒ ለፀርከ ውስተ እዴከ ወይእዜኒ እርግዞ በኲናት ወእፀምሮ በምድር በምዕር ወኢይደግሞ ።
ወይቤሎ ዳዊት ለአቢሳ ኢትቅትሎ እስመ ዘአውረደ እዴሁ ላዕለ መሲሐ እግዚአብሔር ኢይነጽሕ ።
ወይቤሎ ዳዊት ሕያው እግዚአብሔር ከመ እመ እግዚአብሔር ኢቀተሎ ወዕለቱ ኢበጽሐት ወይሙት ወእመ እኮ ውስተ ፀብእ ይረድ ወበህየ ይሙት ።
ኢያምጽእ ሊተ እግዚአብሔር ከመ አውርድ እዴየ ላዕለ መሲሑ ለእግዚአብሔር ወይእዜኒ ንሣእ ኲናቶ እምነ ትርአሲሁ ወጸፈነ ማይ ወመልዕ ንሖር ንእቱ ።
ወነሥአ ዳዊት ኲናቶ ወጸፈነ ማይ እምነ ትርአሲሁ ወሖሩ ወአተዉ ።
ወአልቦ ዘርእዮሙ ወአልቦ ዘአእመሮሙ ወአልቦ ዘእንገፎሙ እስመ ኵሎሙ ይነውሙ እስመ ድንጋፄ እምኀበ እግዚአብሔር ወድቀ ላዕሌሆሙ ።
ወዐደወ ዳዊት ውስተ ማዕዶት ወቆመ ውስተ ርእስ ደብር እምርኁቅ ወርኁቅ ፍኖት ማእከሎሙ ።
ወጸውዖሙ ዳዊት ለሕዝብ ወለአበኔር ወይቤሎሙ ኢታወሥእኑ አበኔር ወኦውሥእ አበኔር ወይቤሎ መኑ አንተ ዘትጼውዐኒ ።
ወይቤሎ ዳዊት ለአበኔር ኢኮንከ ብእሴ አንተሰ ወመኑ ከማከ በውስተ እስራኤል ወለምንት ኢተዐቅበ ለእግዚእከ ንጉሥ እስመ ቦኦ አሐዱ እምውስተ ሕዝብ ከመ ይቅትሎ ለእግዚእከ ንጉሥ ።
ወኢኮነ ሠናየ ዝንቱ ነገር ዘገበርከ ሕያው እግዚአብሔር ከመ ደቀ ሞት አንትሙ ኵልክሙ እለ ተዐቅብዎ ለንጉሥ ለእግዚእክሙ መሲሑ ለእግዚአብሔር ።
ወይእዜኒ ኅሥሥ ኲናቶ ለንጉሥ ወጸፈነ ማይ አይቴ ሀሎ ዘኀበ ትርአሲሁ ።
ወአእመረ ሳኦል ቃሎ ለዳዊት ወይቤሎ ቃልከኑ ዝንቱ ወልድየ ዳዊት ወይቤሎ ዳዊት አነ ገብርከ እግዚእየ ንጉሥ ።
ወይቤሎ ለምንት ከመዝ ይዴግኖ እግዚእየ ለገብሩ ወምንተ አበስኩ ዘተረክበ ሳዕሌየ ጌጋይ ።
ወይእዜኒ ስማዕ እግዚእየ ቃለ ገብርከ ለእመ እግዚአብሔር አምጽአከ ላዕሌየ ለይትቀበል ቍርባንከ ።
ወእሉሰ እጓለ እመሕያው ርጉማን እሙንቱ በቅድመ እግዚአብሔር እስመ አውጽኡኒ ዮም ከመ ኢይጽናዕ ውስተ ርስተ እግዚአብሔር እንዘ ይብሉ ሖር ተቀነይ ለባዕዳን አማልክት ።
ወይእዜኒ ኢይደቅ ደምየ ውስተ ምድር ቅድመ ገጹ ለእግዚአብሔር እስመ ወጽአ ንጉሠ እስራኤል ይኅሥሣ ለነፍስየ ከመ ጕጓ ሶበ ይስርር ውስተ አድባር ።
ወይቤሎ ሳኦል አበስኩ ተመየጥ እንከሰ ወልድየ ዳዊት እስመ ኢይገብር እኩየ ላዕሌከ በከመ ከብረት ነፍስየ ቅድሜከ ዮም ውስተ አዕይንቲከ አእመርኩ እንከሰ ከመ ብዙኅ ከንቱ ዘገበርኩ ጥቀ ።
ወአውሥእ ዳዊት ወይቤ ናሁ ኲናቱ ለንጉሥ ለይምጻእ አሐዱ እምውስተ ደቅ ወይንሣእ ።
ወእግዚአብሔር እንከሰ ይፍድዮ ለለአሐዱ በከመ ጽድቁ ወበከመ ሃይማኖቱ በከመ ኦግብኦከ እግዚአብሔር ውስተ እዴየ ዮም ወኢፈቀድኩ እውርድ እዴየ ላዕለ መሲሑ ለእግዚአብሔር ።
ወበከመ ዐብየት ነፍስከ ቅድሜየ ዮም ከማሁ ትዕበይ ነፍስየ ቅድመ እግዚአብሔር ወይሰውረኒ ወያድኅነኒ እምኵሉ ምንዳቤ ።
ወይቤሎ ሳኦል ለዳዊት ቡሩክ አንተ ወልድየ ወገቢረኒ ትገብር ወክሂለኒ ትክህል ወገብአ ዳዊት ውስተ ፍኖቱ ወሳኦልኒ ተመይጠ ውስተ መካኑ ።
ወይቤሎ ሳሙኤል ለሳኦል ኪያየ ፈነወኒ እግዚአብሔር ከመ እቅባእከ ትንግሥ ላዕለ እስራኤል ወይእዜኒ ስማዕ ቃለ እግዚአብሔር ።
ከመዝ ይቤ እግዚአብሔር ጸባኦት ይእዜኒ እትቤቀሎሙ ለዐማሌቅ ዘገብሩ ላዕለ እስራኤል ዘከመ ተቀበልዎሙ በፍኖት አመ የዐርጉ እምነ ግብጽ ።
ወይእዜኒ ሑር ወቅትሎሙ ለዕማሌቅ ወአልቦ ዘትምሕክ እምውስቴቶሙ ።
ወቅትል ዕደዊሆሙ ወአንስቲያሆሙኒ ወደቂቆሙኒ ወሕፃናቲሆሙኒ ወአልህምቲሆሙኒ ወአባግዒሆሙኒ ወእግማሊሆሙኒ ወአእዱጊሆሙኒ ።
ወአዘዞሙ ሳኦል ለሕዝብ ወኈለቆሙ በገልገላ ዕሥራ እልፍ ቢጸ እስራኤል ወቢጸ ይሁዳ እልፍ ።
ወበጽሐ ሳኦል ኀበ አህጉሪሆሙ ለዐማሌቅ ወነበረ ዲፓ ውስተ ፈለግ ።
ወይቤሎሙ ሳኦል ለቄኔዎስ ሰስሉ እምነ ማእከሎሙ ለዐማሌቅ ወተገሐሡ ከመ ኢይቅትሉክሙ ምስሌሆሙ እስመ ገበርክሙ አንትሙ ምሕረተ ምስለ ደቂቀ እስራኤል አመ በርጉ እምነ ግብጽ ።
ወወፅኡ ቄኔዎስ እምነ ማእከለ በማሌቅ ።
ወቀተሎሙ ሳኦል ለዐማሌቅ እምኤውላጥ እስከ ሱር ዘመንገለ ገጸ ግብጽ ።
ወአኀዝዎ ለአጋግ ንጉሦሙ ለዐማሌቅ ሕያዎ ወለኵሉ ሕዝበ ኢያሪም ቀተልዎሙ በአፈ ሐፂን ።
ወአሕየውዎ ሳኦል ወኵሉ ሕዝብ ለአጋግ ወኵሎ መሠንየ እንስሳ ወዘመራዕይ ወዘመብልዐ እክል ወአዕጻደ ወይን ።
ኢፈቀደ ያማስን ወኵሎ ዘሠናይ ግብሩ ወዘክቡር ወዘሰ ምኑን አማሰነ ።
ወጌሠ ሳሙኤል ወሖረ ወተቀበሎሙ ለእስራኤል በጽባሕ ወአይድዕዎ ለሳኦል ወይቤልዎ መጽአ ሳሙኤል ወሖረ ውስተ ቀርሜሎስ ።
ወወረደ ሳሙኤል ውስተ ገልገላ ኀበ ሳኦል ወሜጠ ሰረገላቲሁ ወረከቦ ይገብር መሥዋዕተ እምነ ሠናይ ምህርካ ዘአምጽአ እምነ ዐማሌቅ ።
ወበጽሐ ሳሙኤል ኀበ ሳኦል ወይቤሎ ሳኦል ቡሩክ አንተ ለእግዚአብሔር ገበርኩ ኵሎ ዘይቤለኒ እግዚአብሔር ።
ወይቤሎ ሳሙኤል ምንትኑ ዝንቱ ቃለ መራዕይ ዘእስምዕ ወቃለ አልህምት ።
ወይቤሎ ሳኦል ዘአምጻእነ እምነ ዐማሌቅ ዘአሕየዉ ሕዝብ እምውስተ መሠንየ መራዕይ ወእምነ አልህምትኒ ከመ ይሡዑ ለእግዚአብሔር አምላክከ ወባዕደሰ ሠረውኩ ።
ወይቤሎ ሳሙኤል ለሳኦል ስማዕ ወእነግረከ ዘይቤለኒ እግዚአብሔር በዛቲ ሌሊት ወይቤሎ ንግር ።
ወይቤሎ አኮኑ እምውስተ እንተ ትንእስ በትረ እስራኤል አንተ ቅድሜሁ ወቀብአከ እግዚአብሔር ትንግሥ ለእስራኤል ።
ጠፈነወከ እግዚአብሔር ፍኖተ ወይቤለከ ሑር ወሠርዎሙ ወአጥፍኦሙ ለእለ አበሱ ላዕሌየ ለዐማሌቅ ወለኵሉ ዘዚአሆሙ ወቅትሎሙ ።
ወለምንት ኢሰማዕከ ቃለ እግዚአብሔር ወአብደርከ ምህርካ ወገበርከ እኩየ ቅድመ እግዚአብሔር ።
ወይቤሎ ሳኦል ለሳሙኤል በበይነ ዝንቱ ሰሚዕየ ምስለ ሕዝብ ሖርኩ ፍኖተ እንተ ፈነወኒ እግዚአብሔር ወእምጻእክዎ ለአጋግ ንጉሠ ዐማሌቅ ወለዐማሌቅሰ ሠረውክዎሙ ።
ወነሥኡ ሕዝብ ምህርካ እንስሳ ወመራዕየ ወመሠንየ አትረፉ ቅድመ እግዚአብሔር አምላክነ በገልገላ ።
ወይቤሎ ሳሙኤል ለሳኦል እምነ መሥዋዕት ወቍርባን ይፈቅድ እግዚአብሔር ትስማዕ ቃሎ ።
ወናሁ ይኄይስ ስሚዕ እምነ መሥዋዕት ወተአዝዞ እምነ ሥብሐ አባግዕ ።
እስመ ኀጢአትሰ ሰሰን እኪት ይእቲ ለደዌኒ ወለሕማም ፈውስ የኀሥሡ ሎቱ እስመ አስተሐቀርከ ቃለ እግዚአብሔር ያስተሐቅረከ እግዚአብሔር ከመ ኢትንግሥ ላዕለ እስራኤል ።
ወይቤሎ ሳኦል ለሳሙኤል አበስኩ እስመ ኀደጉ ቃለ እግዚአብሔር ወቃለከኒ እስመ ፈራህክዎሙ ለሕዝብ ወሰማዕክዎሙ ቃሎሙ ።
ወይእዜኒ ስረይ ሊተ ኀጢአትየ ወተመየጠኒ ወእሰግድ ለአምላክከ ።
ወይቤሎ ሳሙኤል ለሳኦል ኢይትመየጠከ እስመ አስተሐቀርከ ቃለ እግዚአብሔር ወያስተሐቅረከ ለከኒ እግዚአብሔር ከመ ኢትኩን ንጉሠ ለእስራኤል ።
ወሜጠ ሳሙኤል ገጾ ከመ ይሖር ወአኀዘ ሳኦል ጽንፈ ልብሱ ዘይትዐጸፍ ወተሠጠ ።
ወይቤሎ ሳሙኤል ሠጠጣ እግዚአብሔር ለመንግሥትከ እምነ እስራኤል እምነ እዴከ ዮም ወይሁባ ለካልእከ ዘይኄይሰከ ።
ወይትነፈቅ እስራኤል ለክልኤ ወኢይትጋባእ እንከ ወኢሂ ይኔስሕ እስመ ኢኮነ ከመ ሰብእ ከመ ይነስሕ እስመ ውእቱ ተምዐ ።
ወይቤ ሳኦል እበስኩ ወባሕቱ ሰብሐኒ ቅድመ ሊቃውንቲሆሙ ለእስራኤል ወቅድመ ሕዝብየ ወግባእ ምስሌየ ወእሰግድ ለእግዚአብሔር አምላክከ ።
ወገብአ ሳሙኤል ምስሌሁ ለሳኦል ወሰገደ ለእግዚአብሔር ።
ወይቤ ሳሙኤል አምጽእዎ ሊተ ለአጋግ ንጉሠ ዐማሌቅ ወመጽአ ኀቤሁ አጋግ እንዘ ይርዕድ ወይቤ አጋግ ከመዝኑ መሪር እንከ ውእቱ ሞት ።
ወይቤሎ ሳሙኤል ለአጋግ በከመ አምከነቶን ለአንስት ኲናትከ ከማሁ ትምክን እምነ አንስት እምከ ወረገዞ ሳሙኤል ለአጋግ በቅድመ እግዚአብሔር በገልገላ ።
ወአተወ ሳሙኤል ውስተ አርማቴም ወሳኦልኒ ዐርገ ውስተ ቤቱ ገባዖን ።
ወኢደገመ እንከ ሳሙኤል ርእዮቶ ለሳኦል እስከ አመ ሞተ እስመ ይላሕዎ ሳሙኤል ለሳኦል ወነስሐ እግዚአብሔር ዘአንገሦ ለሳኦል ላዕለ እስራኤል ።
ወነበረት ታቦት ውስተ ገዳም ሰብዐተ አውራኀ ወአውፅአት ምድሮሙ አናጹተ ።
ወጸውዕዎሙ ኢሎፍሊ ለማርያን ወለሰብአ መቅስም ወለሰብአ ሥራይ ወይቤልዎሙ ምንተ ንሬስያ ለታቦተ እግዚአብሔር አይድዑነ ወበምንት ንፌንዋ ውስተ መካና ።
ወይቤልዎሙ ፈንውዋ ለታቦተ ሕጉ ለእግዚአብሔር አምላከ እስራኤል ወኢትፈንውዋ ዕራቃ አላ ሀብዋ ሞጻ በእንተ ዘአሕመምክምዋ ወውእተ ጊዜ ይሣሀለክሙ ።
ወይሰሪ ለክሙ ወእመ አኮሰ ኢተኀድግ እዴሁ እምላዕሌክሙ ።
ወይቤልዎሙ ምንት ሞጻ ዘንሁብ ወይቤልዎሙ ።
በኍልቈ ምስፍናሆሙ ለኢሎፍሊ ኀምስተ ምስለ ነፍስትክሙ ኀበ ተቀሠፍክሙ እስመ ኀጢአት ላዕሌክሙ ወላዕለ መላእክቲክሙ ወላዕለ ሕዝብክሙ ።
ወአናጹተ ዘወርቅ ምስለ አናጹቲክሙ እለ አማሰንዋ ለምድርክሙ ወሰብሕዎ ለእግዚአብሔር ።
ከመ ያቅልል እዴሁ እምላዕሌክሙ ወእምአማልክቲክሙ ወእምድርክሙ ።
ወለምንት ታከብዱ ልበክሙ ከመ አክበዱ ግብጽ ወፈርዖን ልቦሙ አኮኑ ሶበ ተሣለቀ ላዕሌሆሙ ፈነዎሙ ወሖሩ ።
ወይእዜኒ ንሥኡ ወግበሩ ሰረገላ ሐዲሰ ወክልኤ እጐላተ እለ ተበኵራ ዘእንበለ እገሙሊሆን ወይስሕባ እጐላት ውስተ ሰረገላ ።
ወአሰስሉ እጐሊሆን እምድኅሬሆን ወአንብሩ ውስተ ቤት ።
ወንሥኡ ታቦተ ወአንብርዋ ውስተ ውእቱ ሰረገላ ።
ወዝክተኒ ንዋየ ወርቅ ዘትሁብዋ ሞጻ ወሥርዑ ሥርዐተ ቤርሴክታን በገቦሃ ወፈንውዋ ትእቱ ።
ወትሬእዩ ፍኖተ ደወል ኀበ ተሐሡር ወለእመ መንገስ ቤተ ሳሚስ ውእቱ ገብረ ላዕሌክሙ ዘንተ ዐቢየ ።
ወለእመ ኢኮነት እዴሁ እንተ ረከበተነ ወበከ ተስሕትነ ።
ወገብሩ ኢሎፍሊ ከማሁ ወነሥኡ ክልኤ እጐላተ እለ ተበኵራ ወሰሐባ ክልኤቲ እጐላት እለ ተበኵራ ወዐፀዉ እጐሊሆን ውስተ ቤት ።
ወአንበርዋ ውስተ ውእቱ ሰረገላ ወአፍቃደ አርጋብ ወአናጹተ ዘወርቅ ።
ወአርትዓ ሐዊረ እማንቱ እጐላት ውስተ ፍኖት ዘቤተ ሳሚስ ወሖራ ውስተ መጽያሕት ።
ወኢተግሕሣ ኢለየማን ወኢለፀጋም ወተለውዋ መሳፍንተ ኢሎፍሊ ወሖሩ እስከ ደወለ ቤተ ሳሚስ ።
ወሰብአ ቤተ ሳሚስሰ የዐፅዱ ስርናየ በውስተ ገራውህ ወሶበ አልዐሉ አዕይንቲሆሙ ወርእይዋ ለታቦተ እግዚአብሔር ወተፈሥሑ ወተቀበልዋ ።
ወቦአ ዝክቱ ሰረገላ ውስተ ገራህተ አሤዕ ዘቤተ ሳሚስ ወአቆሙ ህየ እብነ ዐቢየ ።
ወሠፀሩ ዕፀዊሁ ለውእቱ ሰረገላ ወገብርዎን መሥዋዕተ ለእግዚአብሔር ለእልክቱ እጐላት ።
ወሌዋውያን ወሰድዋ ለይእቲ ታቦተ እግዚአብሔር ወተሜርገብ ዘምስሌሃ ወንዋየ ወርቅ ዘኀቤሃ ወአንበሩ ውስተ ውእቱ እብን ዐቢይ ።
ወሰብአ ቤተ ሳሚስ አብኡ መሥዋዕተ ወቍርባነ ለእግዚአብሔር ይእተ አሚረ ።
ወርእዩ እልክቱ ኀምስቱ መሳፍንት ዘኢሎፍሊ ወተመይጡ ውስተ አስቃሎና በይእቲ ዕለት ።
ወዝንቱ ምስሌ ነፍስቶሙ ዘወርቅ ዘወሀቡ ኢሎፍሊ ሞጻ ለእግዚአብሔር ።
ዘአዛጦን አሐቲ ወዘጋዛ አሐቲ ወዘአስቃሎና አሐቲ ወዘጌት አሐቲ ወዘአቃሮን አሐቲ ።
ወአናጹትኒ ዘወርቅ በኍልቈ ኵሉ አህጉሪሆሙ ለኢሎፍሊ ዘኀምስቱ ምስፍና አምውስተ አህጉር ።
እለ ቦን ቅጽረ እስከ ዐጸደ ፌርዜዎን ወእስከ እብን ዐባይ ።
እብን ዐባይ እንተ ውስቴታ አንበርዋ ህየ ለታቦተ ሕጉ ለእግዚአብሔር እንተ ውስተ ገራህቱ ለአሴዕ ዘቤተ ሳሚስ ።
ወኢተቀበልዋ ደቂቀ ኢያኮንዩ ምስለ ሰብአ ቤተ ሳሚስ እንዘ ይሬእይዋ ለታቦተ ሕጉ ለእግዚአብሔር ወቀተለ እምውስቴቶሙ ኀምስተ እልፈ ወሰብዓ ብእሴ ።
ወላሐዉ ሕዝብ እስመ ቀተለ እግዚአብሔር እምሕዝብ ዐቢየ ቀትለ ጥቀ ።
ወይቤሉ ሰብአ ቤተ ሳሚስ መኑ ይክል ኀሊፈ ቅድሜሁ ለዝንቱ ቅዱስ ወኀበ መኑ ተፀርግ ታቦተ እግዚአብሔር እምኀቤነ ።
ወለአኩ ሐዋርያተ ኀበ እለ ይነብሩ ቀርያተ ያርም እንዘ ይብሉ አግብእዋ ኢሎፍሊ ለታቦተ እግዚአብሔር ረዱአ ወንሥእዋ ኀቤክሙ ።
ወነሥአ ሳሙኤል ቀርነ ቅብእ ወሶጠ ላዕለ ርእሱ ወሰአሞ ወይቤሎ ።
ቀብአከ እግዚአብሔር ትንግሥ ላዕለ ሕዝቡ ላዕለ እስራኤል ወአንተ ትኴንኖሙ ለሕዝበ እግዚአብሔር ወአንተ ታድኅኖሙ እምእደ ፀሮሙ እለ ዐውዶሙ ።
ሶበ ሖርከ ዮም እምኀቤየ ወትረክብ አንተ ክልኤተ ዕደወ ኀበ ደወለ ቤቴል ውስተ ደብረ ብንያም እንዘ ይሜርዱ ።
ወይብሉከ ተረክቡ አእዱጊክሙ ዘሖርክሙ ትኅሥሡ ወለአቡከሰ ኀደጎ ትካዘ አእዱግ ወይቴከዝ በእንቲአክሙ ወይብል ምንተ እሬሲ በእንተ ወልድየ ።
ወኀሊፈከ እምህየ ሶበ በጻሕከ ኀበ ዕፅ ነዋኅ ትረክብ በህየ ሠለስተ ዕደወ ።
እንዘ የዐርጉ ኀበ እግዚአብሔር ውስተ ቤቴል አሐዱ ይነድእ ሠለስተ አጣሌ ወአሐዱ ይጸውር ሠለስተ መሳንቀ ኅብስት ወአሐዱ ይጸውር ዝቅ ወይን ።
ወይዜንዉከ ዳኅና ብሔር ወይሁቡከ ክልኤተ ቀዳምያተ ኅብስት ወትነሥእ እምኔሆሙ ።
ወእምድኅረ ዝንቱ ትበውእ ውስተ ደብረ እግዚአብሔር ኀበ ሀሎ ህየ ምንግላጊሆሙ ለኢሎፍሊ ወህየ ሀሎ ናሴብ ኢሎፍላዊ ።
ወእምዝ ሶበ ቦእክሙ ህየ ውስተ ሀገር ትረክቡ መዝሙረ ነቢያት እንዘ ይወርዱ እምነ ባማ ወቅድሜሆሙ ማኅሌት ወከበሮ ወዕንዚራ ወመሰንቆ ወናሁ ይትኔበዩ ።
ወእንዘ እሙንቱ ከመዝ ይመጽእ ላዕሌከ መንፈሰ እግዚአብሔር ወትትኔበይ ምስሌሆሙ ወትትመየጥ ወትከውን ካልአ ብእሴ ።
ወእምዝ ሶበ በጽሐከ ኵሉ ዝንቱ ተአምር ግበር እንከ መጠነ ትክል እዴከ እስመ እግዚአብሔር ምስሌከ ።
ወትወርድ ቅድመ ገልገላ ወናሁ እወርድ ኀቤከ ከመ አዕርግ መሥዋዕተ ወቍርባነ ሰላም ።
ሰቡዕ መዋዕል የኀልፍ እስከ እመጽእ ኀቤከ ወአየድዐከ ዘከመ ትገብር ።
ወእምዝ እምድኅረ ሜጠ ዘባኖ ከመ ይሖር እምኀበ ሳሙኤል ወወለጠ እግዚአብሔር ካልአ ልቦ ወወደየ ሎቱ ወረከበ ኵሎ ዝኩ ተአምረ በይእቲ ዕለት ።
ወበጽሐ እምህየ ውስተ ወግር ወረከበ መዝሙረ ነቢያት ቅድሜሁ ወመጽአ ላዕሌሁ መንፈሰ እግዚአብሔር ወተነበየ በማእከሎሙ ።
ወእምዝ ሶበ ርእይዎ ኵሎሙ እለ ያአምርዎ ትካት በማእከለ ነቢያት ተባሀሉ ኵሎሙ ሕዝብ በበይናቲሆሙ ምንትኑ ዝንቱ ዘኮነ ላዕለ ወልደ ቂስ ሳኦልሂ ውስተ ነቢያትኑ ።
ወተሠጥወ አሐዱ እምኔሆሙ ወይቤ መኑ አቡሁ አኮኑ ቂስ በበይነ ዝንቱ ኮነ አምሳል ወይቤሉ ሳኦልኒ ውስተ ነቢያትኑ ።
ወፈጺሞ ተነቢዮ ሖረ ውስተ ወግር ።
ወይቤሎ አሐዱ እምነ ሰብአ ቤቱ ሎቱ ወለቍልዒሁ አይቴ ሖርክሙ ወይቤልዎ ንኅሥሥ አእዱጊነ ወሶበ ኢረከብናሆሙ ሖርነ ኀበ ሳሙኤል ።
ወይቤሎ ዝክቱ ወልደ ቤቱ ምንተ ይቤለክሙ ሳሙኤል ንግረኒ ።
ወይቤሎ ሳኦል ለወልደ ቤቱ ዜነወነ ወአይድዐነ ከመ ተረክቡ አእዱጊነ ወበበይነ ነገረ መንግሥትስ ኢዜነዎ ።
ወአዘዞሙ ሳሙኤል ለኵሉ ሕዝብ ይጊሡ ኀበ እግዚአብሔር ውስተ መሴፋ ።
ወይቤሎሙ ለደቂቀ እስራኤል ከመዝ ይቤ እግዚአብሔር አምላከ እስራኤል አነ አውጻእክዎሙ ለእስራኤል እምድረ ግብጽ ወእምኵሎ መንግሥታት እለ ይሣቅዩክሙ ።
ወዮምሰ መነንክምዎ ለእግዚአብሔር አንትሙ ዘኮነክሙ መድኀኒክሙ እምነ ኵሉ እሊትክሙ ወምንዳቤክሙ ወትቤሉ አልቦ ።
ዳእሙ አንግሥ ለነ ንጉሠ ወይእዜኒ ቁሙ ቅድሜሁ ለእግዚአብሔር በበ በትርክሙ ወበበሕዝብክሙ ።
ወአብአ ሳሙኤል ኵሎ አብትሪሆሙ ወበጽሐ ላዕለ በትረ ብንያም ።
ወአቀሞሙ በበነገዶሙ ወበጽሐ ላዕለ ነገደ መጣር ወአቀሞሙ ለነገደ መጣር በበብእሲሁ ወበጽሐ ላዕለ ሳኦል ወልደ ቂስ ወኀሠሦ ወኢረከቦ ።
ወተስእሎ ሳሙኤል ለእግዚአብሔር ለእመ ይመጽእ ውእቱ ብእሲ ህየ ወይቤሎ እግዚአብሔር ነዋ ኀበ ሀሎ ይትኀበእ ማእከለ ንዋይ ።
ወሖረ ወአምጽኦ እምህየ ወአቀሞ ማእከለ ሕዝብ ወኖኀ እምኵሉ ሕዝብ ወኮኑ ታሕተ መትከፍቱ ።
ወይቤሎሙ ሳሙኤል ለሕዝብ ናሁ ርእዩ ዘኀረዮ እግዚአብሔር ዘአልቦ ዘይመስሎ በውስተ ኵልክሙ ወአእመሩ ኵሉ ሕዝብ ወይቤሉ ሕየው አበ ነገሢ ።
ወነገሮሙ ሳሙኤልኵነኔሁ ለውእቱ ንጉሥ ወጸሐፎ ውስተ መጽሐፍ ወአንበሮ ቅድመ እግዚአብሔር ወፈነዎሙ ሳሙኤል ለኵሉ ሕዝብ ወአተዉ ኵሎሙ ውስተ እብያቲሆሙ ።
ወሳኦልኒ አተወ ውስተ ቤቱ ገባኦን ወሖሩ ደቂቀ ኀይል እለ ገሰሶሙ ልቦሙ እግዚአብሔር ምስለ ሳኦል ።
ወደቂቅሰ ኃጥአን ይቤሉ መኑ ውእቱ ዝንቱ ከመ ያድኅነነ ወአስተሐቀርዎ ወኢያምጽኡ ሎቱ አምኃሁ ።
ወእምዝ ሶበ ረሥአ ላሙኤል ሤሞሙ ለደቂቁ መኳንንተ ላዕለ እስራኤል ።
ወዝንቱ ውእቱ አስማቲሆሙ ለደቂቁ በኵሩ ኢዮኤል ወስሙ ለካልኡ አብያ መኳንንት እሙንቱ በቤርሳቤሕ ።
ወኢሖሩ ደቂቁ በፍኖቱ ወተግሕሡ ወተለዉ ዐመፃ ወነሥኡ ሕልያነ ወገመጹ ፍትሐ ።
ወተጋብኡ ሰብአ እስራኤል ወሖሩ አርማቴም ኀበ ሳሙኤል ።
ወይቤልዎ ናሁ ረሣእከ አንተ ወደቂቅከኒ ኢየሐውሩ በፍኖትከ ወይእዜኒ ሤም ለነ ንጉሠ ዘይኴንነነ ከመ ኵሉ አሕዛብ ።
ወኮነ እኩየ ዝንቱ ነገር ቅድመ አዕይንቲሁ ለሳሙኤል እስመ ይቤልዎ ሀበነ ንጉሠ ዘይኴንነነ ወጸለየ ሳሙኤል ኀበ እግዚአብሔር ።
ወይቤሎ እግዚአብሔር ለላሙኤል ስምዖሙ ቃሎሙ ለሕዝብ ዘይቤሉከ እስመ አኮ ኪያከ ዘመነኑ አላ ኪያየ መነኑ ከመ ኢይንግሥ ሎሙ ።
በከመ ኵሉ ዘገብሩ ላዕሌየ እምአመ አውጻእክዎሙ እምግብጽ እስከ ዮም ወእስከ ዛቲ ዕለት ኀደጉኒ ወተቀንዩ ለባዕዳን አማልክት ከማሁ ይሬስዩከ ለከኒ ።
ወይእዜኒ ስምዖሙ ቃሎሙ ወባሕቱ አስምዖ አስምዕ ላዕሌሆሙ ወንግሮሙ ኵነኔሁ ለውእቱ ንጉሥ ዘይነግሥ ሎሙ ።
ወነገሮሙ ሳሙኤል ኵሎ ቃለ እግዚአብሔር ለሕዝብ እለ ሰአሉ በኀቤሁ ንጉሠ ።
ወይቤሎሙ ዝንቱ ውእቱ ኵነኔሁ ለውእቱ ንጉሥ ዘይነግሥ ለክሙ ይነሥእ ደቂቀክሙ ወይሠይሞሙ ውስተ ሰረገላቲሁ ወአፍራሲሁ ወይሬስዮሙ እለ ይረውጹ ።
ወይሬስዮሙ ሐራሁ ወወዓሊሁ ወያአርሮሙ ማእረሮ ወያቀሥሞሙ ቅሥሞ ወያገብሮሙ ንዋየ ሐቅሉ ወንዋየ ሰረገላቲሁ ።
ወይነሥእ አዋልዲክሙ ለመጽዕጣት ወለመበስላት ወለኀባዝያት ።
ወየሀይደክሙ ዘሠናየ ገራውሂክሙ ወይሁቦሙ ለአግብርቲሁ ።
ወያጼብሐክሙ ዓሥራተ እደ ዘርእክሙ ወአዕጻደ ወይንክሙ ወይሁቦሙ ለኅጽዋኒሁ ወለአግብርቲሁ ።
ወየሀይደክሙ አግብርቲክሙ ወአእማቲክሙ ወመራዕዪክሙ ወበረከተክሙ ወአእዱጊክሙ ወያጼብሐክሙ ዐሥራተ ለተግባረ ዚአሁ ።
ወአዕጻዲክሙ ወወፍረክሙ ይዔሥረክሙ ወትከውንዎ አንትሙ አግብርቲሁ ።
ወትግዕሩ ይእተ አሚረ እምቅድመ ገጹ ለንጉሥክሙ ዘኀረይክምዎ ለክሙ ወኢይሰምዐክሙ እግዚአብሔር በእማንቱ መዋዕል እስመ ለሊክሙ ኀረይክሙ ለክሙ ንጉሠ ።
ወአበዩ ሰሚዖቶ ሕዝብ ለሳሙኤል ወይቤሉ አልቦ ዳእሙ አንግሥ ለነ ።
ወንኩን ንሕነኒ ከመ ኵሉ አሕዛብ ወይሎንነነ ንጉሥነ ወይፃእ ቅድሜነ ወይፅባእ ፀረነ ።
ወሰምስ ሳሙኤል ኵሎ ቃሎሙ ለሕዝብ ወነገሮ ለእግዚአብሔር ።
ወይቤሎ እግዚአብሔር ለሳሙኤል ስማሰ ቃሎሙ ወአንግሥ ሎሙ ንጉሠ ወይቤሎሙ ሳሙኤል ለሰብአ እስራኤል እትዉ ኵልክሙ ውስተ አብያቲክሙ ።
ወከነ ሶበ ፈጸመ ተናግር ኀበ ሳኦል ወነፍሰ ዮናታን ተአስረ በነፍስ ዳዊት ወአፍቀሮ ዮናታን ከመ ነፍሱ ።
ወነሥኦ ሳኦል በውእቱ ዕለት ወኢወሀቦ ከመ ይትመየጥ ቤተ አቡሁ ።
ወተካየዱ ዮናታን ወዳዊት ኪዳነ ሶበ አፍቀሮ ከመ ነፍሱ ።
ወአውረደ ዮናታን ዐፅፈ ዘላዕሌሁ ወወሀቦ ለዳዊት ወማዳዮሂ ወሰይፎ ወእስከ ቀስቱ ወቅናቱ ።
ወይወፅእ ዳዊት ኀበ ኵሉ ዘፈነዎ ሳኦል ወይጠብብ ወያአምር ወሤሞ ላዕለ ዕደው መስተቃትላን ወአደሞ በቅድመ አዕይንቲሁ ወበቅድመ አዕይንቲሆሙ ለደቂቀ ሳኦል ።
ወሶበ ተመይጠ ዳዊት እምኀበ ቀተሎ ለኢሎፍላዊ ወወፅአ ሐላይያት ወተቀበላሁ ለዳዊት እምነ ኵሉ አህጉረ እስራኤል በከበሮ ወበትፍሥሕት ወበማሕሌት ።
ወሐለያ አንስት ወይቤላ ቀተለ ሳኦል ዐሠርተ ምእተ ወዳዊት ቀተለ እልፈ ።
ወእኩየ ኮነ ዝንቱ ነገር ቅድመ አዕይንቲሁ ለሳኦል ወይቤ ሳኦል ኦግብአ ለዳዊት እልፍ ወሊተ ዓሠርቱ ምእት ።
ወእምይእቲ ዕለት ይጸንሖ ሳኦል ለዳዊት ወኵሎ ኦሚረ ።
ወፈርሀ ሳኦል እምቅድመ ገጹ ለዳዊት ።
ወአርሐቆ እምኀቤሁ ወሜሞ መስፍነ ወይበውእ ወይወጽእ ቅድመ ሕዝብ ።
ወዳዊትሰ ጠቢብ ውእቱ ወማእምር በኵሉ ፍናዊሁ ወእግዚአብሔር ሀሎ ምስሌሁ ።
ወሶበ ርእዮ ሳኦል ከመ ጠቢብ ውእቱ ፈርሀ ጥቀ እምቅድመ ገጹ ።
ወኵሉ እስራኤል ወይሁዳ ያፈቅርዎ ለዳዊት እስመ ውእቱ ይበውእ ወይወፅእ ቅድመ ገጾሙ ለሕዝብ ።
ወይቤሎ ሳኦል ለዳዊት ነያ ወለትየ እንተ ተዐቢ ።
ሜሮብ ኪያሃ እሁበከ ብእሲተ ወባሕቱ ኩን ሊተ ወልደ ኀይል ወተቃተል ምስለ መስተቃትላነ እግዚአብሔር ወሳኦል ይዜ ኢትኩን እዴየ ላዕሌሁ ወትኩን ላዕሌሁ እደ ኢሎፍሊ ።
ወይቤሎ ዳዊት ለሳኦል መኑ አነ ወምንት ሕይወትየ እምሕዝበ አቡየ ውስተ እስራኤል ከመ እትሐመዎ ለንጉሥ ።
ወኮነ በጊዜ ዘትትወሀብ ሜሮብ ወለተ ሳኦል ለዳዊት ተውህበት ይእቲ ለአዲራኤል ሜሆላዊ ወኦፍቀረቶ ሜልኮል ወለተ ሳኦል ለዳዊት ወአይድዕዎ ለሳኦል ወአደሞ ቅድመ አዕይንቲሁ ።
ወይቤ ሳኦል እሁቦ ኪያሃ ወትከውኖ ዕቅፍተ ወሀለወት ላዕለ ሳኦል እዴሁ ለኢሎፍሊ ።
ወአዘዞሙ ሳኦል ለደቁ ወይቤሎሙ በልዎ ጽምሚተ ለዳዊት ንጉሥ ያፈቅረከ ወሰብኡኒ ኵሎሙ ያፈቅሩከ ወአንተኒ ተሐመዎ ለንጉሥ ።
ወተናገርዎ ደቀ ሳኦል ለዳዊት ዘንተ ነገረ ወይቤሎሙ ዳዊት ይረትዐክሙኑ ከመ እትሐመዎ ለንጉሥ አነ ብእሲ ትሑት ዘኢኮንኩ ክቡረ ።
ወአይድዕዎ ደቁ ለሳኦል ዘንተ ነገረ ዘይቤ ዳዊት ።
ወይቤሎሙ ሳኦል በልዎ ለዳዊት ኢይፈቅድ ንጉሥ ሀብተ አላ ምእት ቈላፋነ እምውስተ ኢሎፍሊ ከመ ይትበቀሉ ሎቱ ፀሮ ለንጉሥ ወሳኦልሰ ኀለየ ዘከመ ያገብኦ ውስተ እዴሆሙ ለኢሎፍሊ ።
ወነገርዎ ደቀ ሳኦል ለዳዊት ዘንተ ነገረ ወአደሞ ቅድመ አዕይንቲሁ ለዳዊት ከመ ይትሐመዎ ለንጉሥ ።
ወተንሥአ ዳዊት ወሖረ ምስለ ሰብኡ ወቀተለ እምውስተ ኢሎፍሊ ምእት ብእሴ ወወሰደ ቍልፈተ ነፍስቶሙ ለንጉሥ ወተሐመዎ ለንጉሥ ወወሀቦ ሜልኮልሃ ወለቶ ትኩኖ ብእሲቶ ።
ወርእየ ሳኦል ከመ ሀለወ እግዚአብሔር ምስለ ዳዊት ወኵሉ እስራኤል ያፈቅሮ ።
ወይፈርሆ እንከ ለዳዊት ፈድፋደ ።
ወሞተ ሳሙኤል ወተጋብኡ ኵሉ እስራኤል ወበከይዎ ወቀበርዎ ውስተ ቤቱ ውስተ አርማቴም ወተንሥአ ዳዊት ወወረደ ውስተ ሐቅለ ማኦን ።
ወሀሎ ብእሲ ውስተ ማኦን ወመራዕዪሁ ውስተ ቀርሜሎስ ይነብር ወዐቢይ ውእቱ ብእሲ ጥቀ ወቦ መራዕየ አባግዕ ሠላሳ ምእት ወመራዕየ አጣሊ ዐሠርቱ ምእት ወሖረ ህየ ውስተ ቀርሜሎስ ከመ ይቅርጽ አባግዒሁ ።
ወስሙ ለውእቱ ብእሲ ናበል ወስመ ብእሲቱ አቤግያ ወብእሲቱሰ ኄርት ወጠበብ ወሠናይት ወላሕይት ጥቀ ወውአቱሰ ብእሲ እኩይ ምግባሪሁ ወለዋው ወደንጻዊ ብእሲሁ ።
ወሰምዐ ዳዊት በሐቅል ከመ ይቀርጽ አባግዒሁ ናባል በቀርሜሎስ ።
ወለአከ ዳዊት ደቀ ዐሠርተ ወይቤሎሙ ለደቁ ሖሩ ዕርጉ ውስተ ቀርሜሎስ ኀበ ናባል ወበልዎ በቃልየ ሰላምአ ለከአ ።
ወበልዎ ዳኅንኑ አንተ ወዳኅንኑ ቤትከ ወዳኀንኑ ሰብእከ ።
ወይእዜኒ ሰብእ ነገሩኒ እለ ሀለዉ ምስሌነ ውስተ ሐቅል ከመ ይቀርጹ አባግዒከ ወኢከላእናሆሙ ወአልቦ ዘአዘዝናሆሙ በኵሉ መዋዕል ዘሀሎነ ምስሌሆሙ ውስተ ቀርሜሎስ ።
ወተሰአሎሙ ለደቂቅከ ወያየድዑከ ወይእዜኒ ሞገሰ ይርከቡ ደቅከ ቅድመ አዕይንቲከ ወፈኑ ለዳዊት ወልድከ እምዘ ብከ ውስተ እዴከ ።
ወበጽሑ ደቀ ዳዊት ወነገርዎ ለናባል ዘንተ ነገረ በቃለ ዳዊት ኵሎ ዘለአኮሙ ወተንሥአ ።
ወአውሥኦሙ ለደቀ ዳዊት ወይቤሎሙ መኑ ውእቱ ዳዊት ወመኑ ውእቱ ወልደ እሴይ ዮም አብዱ አግብርት ወበዝኁ እለ ተኀጥኡ እምአጋዕዝቲሆሙ ።
ለምንት ሊተ አነ እነሥእ ኅብስትየ ።
ወወይንየ ወሥጋየ ዘጠባሕኩ ለእለ ይቀርጹ አባግዕየ ወእፌኑ ለሰብእ ዘኢያአምር እምአይቴ እሙንቱ ።
ወተመይጡ ደቀ ዳዊት ወገብኡ ፍኖቶሙ ወበጽሑ ወዜነውዎ ለዳዊት ዘንተ ነገረ ።
ወይቤሎሙ ዳዊት ለሰብኡ ቅንቱ አስይፍቲክሙ ኵልክሙ ወዳዊትኒ ቀነተ ሰይፎ ወዐርጉ ምስሌሁ ለዳዊት አርባዕቱ ምእት ብእሲ ወክልኤቱ ምእት ብእሲ ነበሩ ኀበ ንዋዮሙ ።
ወዜነዋ ለእቤግያ ብእሲቱ ለናባል አሐዱ እምውስተ ደቁ ወይቤላ ለአከ ዳዊት ደቆ እምነ ሐቅል ያእኵትዎ ለእግዚእነ ወኢተመይጦሙ ።
ወእሙንቱሰ ሰብእ ኄራን ጥቀ ኮኑ ላዕሌነ ወአልቦ ዘከልኡነ ወአልቦ ዘእዘዙነሂ በኵሉ መዋዕል ዘነበርነ ምስሌሆሙ ።
ወእመሂ ሀለውነ ሐቅለ ከመ አረፍት ኮኑነ መዓልተ ወሌሊተ በኵሉ መዋዕል ዘነበርነ ምስሌሆሙ ወንርዒ መራዕዪነ ።
ወአፍጠነት አቤግያ ወነሥአት ምስሌሃ ክልኤቱ ምእት ኅብስተ ወክልኤተ እጽሕብተ ወይን ወኀምስተ እባግዐ ።
ግቡረ ወኀምስተ መስፈርት ዘኤፍ ጥሕነ ወአሐደ ምእት ሙዳየ ዘቢብ ወክልኤቱ ምእት እጊለ በለስ ወጸዐነት ላዕለ አእዱግ ።
ወይእዜኒ አእምሪ ወርእዪ ዘከመ ትገብሪ እስመ በጽሐት እኪት ላዕለ እግዚእነ ወላዕለ ቤቱ ወውእቱሰ እኩይ እምነ ፍጥረቱ ወኢይከውን እምነጊሮቱ ።
ወትቤሎሙ ለአግብርቲሃ ሖሩ ቅድሜየ ቅድሙኒ ወናሁ አነኒ እተልወክሙ እመጽእ ወኢያይድዐቶ ለምታ ።
ወእምዝ ሶበ ተጽዕነት ይእቲ ዲበ እድግ ወሪዳ ሙራደ ደብር ወናሁ ዳዊት ምስለ ሰብኡ ተቀበልዋ ወተራከብዋ ።
ወይቤላ ዳዊት ታድኅንዮኑ ለዐማፃ በቀብኩ ሎቱ ለናባል ኵሎ ንዋዮ በሐቅል ወአልቦ ዘእዘዝነ ይንሥኡ እምኵሉ ንዋዩ ወኢምንተኒ ወፈደየኒ እኪተ ህየንተ ሠናይት ።
ከመዝ ለይረስዮ እግዚአብሔር ለዳዊት ወከመዝ ለይቅትሎ ለእመቦ ዘአትረፍኩ እምነ ኵሉ ዘናባል እስከ ይጸብሕ ወኢዘያስተአዝብ በኀበ አረፍት ።
ወአፍጠነት አቤግያ ወወረደት እምላዕለ እድግ ሶበ ርእየቶ ለዳዊት ወወድቀት በገጻ ወሰገደት ሎቱ ውስተ ምድር ኀበ እገሪሁ ።
ወኢይትሉ ልበ እግዚእየ መንገለ ዝከቱ ብእሲ እኩይ እስመ በከመ ስሙ ከማሁ እበዲሁ እንተ ላዕሌሁ ።
ሎቱ ናባል ስሙ ወእበዲሁኒ ሀሎ ምስሌሁ ወአንሰ አመትከ ኢርኢክዎሙ ለደቅከ እለ ፈነውከ ።
ወይእዜኒ እግዚኦ ሕያው እግዚአብሔር ወሕያውት ነፍስከ በከመ ከልአከ እግዚአብሔር ከመ ኢትባእ ላዕለ ደም ።
አላ ከመ ታድኅን እዴከ ዘዚእከ ወይእዜኒ ከመ ናባል ለይኩኑ ጸላእትከ ወእለ የኀሥሡ ላዕለ እግዚእየ እኪተ ።
ወይእዜኒ ተመጠዋ አምኃሃ ለአመትከ ዘእምጻእኩ ለእግዚእየ ወሀቦሙ ለሰብእ እለ ይቀውሙ ኀበ እግዚእየ ።
ወስረይ ላቲ አበሳሃ ለአመትከ እስመ ገቢረ ይገብር እግዚአብሔር ለእግዚእየ ቤተ ምእመነ ወፀብኦ ለእግዚእየ ይፀብእ ሎቱ እግዚአብሔር ወእከ ትሰ ኢትከውን እምኀቤከ ለዝላፉ ።
ወለእመቦ ዘተንሥኦ ሰብእ ዘይዴግነከ ወየኀሥሣ ለነፍስከ ወነፍስከሰ እስርት ይእቲ በማእሰረ ሕይወት በኀበ እግዚአብሔር ወነፍሰ ጸላእትከስ ተወጽፉ በማእከለ ሞጸፍ ።
ወይከውን ወይገብር እግዚአብሔር ለእግዚእየ ኵሎ ዘነበበ ላዕሌከ ሠናይተ ወይሠይመከ መኵንነ ላዕለ እስራኤል ።
ወሐስ ሎቱ ለእግዚእየ እምነ ዝንቱ ርኩስ ወጊጉየ ልብ ወእምነ ክዒወ ደም ንጹሕ በከንቱ ወትድኅን እዴሁ ለእግዚእየ ወተዘከራ ለአመትከ ከመ ታሠኒ ላዕሌሃ ።
ወይቤላ ዳዊት ለአቤግያ ይትባረከ እግዚአብሔር እምላከ እስራኤል ዘፈነወኪ ዮም ቅድሜየ ።
ወብሩከ ግዕዝኪ ወቡርክት እንቲ እንተ ከላእክኒ ዮም በዛቲ ዕለት ከመ ኢይባእ ላዕለ ደም ወአድኅን ሊተ እዴየ ።
ወባሕቱ ሕያው እግዚአብሔር አምላከ እስራኤል ዘከልአኒ ዮም ከመ ኢያሕሥም ላዕሌኪ ከመ ሶበ ኢያፍጠንኪ ወኢመጻእኪ ወኢተቀበልከኒ ።
እቤ ወዳእኩ ከመ ኢያትርፍ ለናባል እስከ ጎሐ ጽባሕ ወኢዘያስተእዝብ በኀበ እረፍት ።
ወነሥአ ዳዊት እምእዴሃ ኵሎ ዘአምጽአት ሎቱ ወይቤላ ሑሪ በሰላም ዕርጊ ቤትኪ ወናሁ ርእዪ ከመ ሰማዕኩ ቃለኪ ወአድለውኩ ለገጽኪ ።
ወበጽሐት አቤግያ ኀበ ናባል ወረከበት በዓለ ይገብሩ በውስተ ቤቱ ከመ በዓለ መንግሥት ።
ወተፈሥሐ ልቡ ለናባል ወስክረ ጥቀ ወኢነገረቶ ወኢአሐተ ቃለ ኢንኡሰ ወኢዐቢየ እስከ ጸብሐ ብሔር ።
ወሶበ ጸብሐ ወኀደጎ ስክረ ወይኑ ለናባል አይድዐቶ ብእሲቱ ዘንተ ነገረ ወሞቶ ልቡ በላዕሌሁ ወውእቱ የብሰ ከመ እብን ።
ወእምዝ ሶበ ኮነ ዐሡረ መዋዕለ ቀሠፎ እግዚአብሔር ለናባል ወሞተ ።
ወሰምዐ ዳዊት ከመ ሞተ ናባል ወይቤ ይትባረክ እግዚአብሔር ዘፈትሐ ሊተ ወኰነነኒ ትዕይንትየ እምእዴሁ ለናባል ወአድኀኖ ለገብሩ እምእዴሆሙ ለእኩያን ።
ወአግብአ እግዚአብሔር ለእኪት ላዕለ ርእሱ ወለአከ ዳዊት ይትና ገርዋ ለአቤግያ ሎቱ ከመ ያውስባ ።
ወመጽኡ ደቀ ዳዊት ኀበ አቤግያ ውስተ ቀርሜሎስ ወተናገርዋ ወይቤልዋ ዳዊት ለአከነ ኀቤኪ ከመ ይንሣእኪ ሎቱ ትኩንዮ ብእሲቶ ያውስብኪ ።
ወተንሥአት ወሰገደት ውስተ ምድር በገጻ ወትቤ ናሁ አመትከ ወቍልዒትከ ከመ ትሕፅብ መከየደ እገሪከ ።
ወተንሥአት አቤግያ ወተጽዕነት እድገ ወተለዋሃ ኀምስ እዋልድ ወሖረት ወተለወቶሙ ለደቀ ዳዊት ወአውሰባ ወኮነቶ ብእሲቶ ።
ወነሥአ ለአኪናሖም እምውስተ ኢይዝራኤል ወክልኤሆን ኮና አንስቲያሁ ።
ወሳኦልሰ ወሀባ ለሜልኮል ወለቱ ብእሲተ ዳዊት ለፈልጢ ወልደ ያሜስ ዘእምነ ሮሜ ።
ወይቤሎ እግዚአብሔር ለሳሙኤል እስከ ማእዜኑ ትላሕዎ አንተ ለሳኦል ወአንሰ መነንክዎ ከመ ኢይንግሥ ላዕለ እስራኤል ።
ምላእ ቀርነ ቅብእ ወነዓ እፈኑከ ኀበ እሴይ ውስተ ቤተልሔም እስመ ርኢኩ እምውስተ ደቂቁ ዘይነግሥ ሊተ ።
ወይቤ ሳሙኤል ወእፎ አሐውር ወእመ ሰምዐ ሳኦል ይቀትለኒ ወይቤሎ እግዚአብሔር ንሣእ ምስሌከ እጉልተ እምውስተ አልህምት ወትብል እሡዕ መጻእኩ ለእግዚአብሔር ።
ወጸውዖ ለእሴይ ወለደቂቁ ውስተ መሥዋዕት ወእነግረከ ዘከመ ትገብር ወትቀብእ ዘአነ እሌለከ ።
ወገብረ ሳሙኤል ኵሎ ዘከመ ይቤሎ እግዚአብሔር ወሶበ በጽሐ ውስተ ቤተ ልሔም ደንገፁ ሊቃናተ ሀገር እስመ መጽአ ወይቤልዎ ሰላም ለምጽአትከ ራእይ ።
ወይቤሎሙ ሰላም ለክሙ እሡዕ ለእግዚአብሔር መጸእኩ ተቀደሱ ወተፈሥሑ ምስሌየ ዮም ወቀደሶሙ ለእሴይ ወለደቂቁ ወጸውዖሙ ውስተ መሥዋዕት ።
ወእምዝ ሶበ መጽአ ወርእዮ ለኤልያብ ይቤ ቅድመ እግዚአብሔር መሲሑ ውእቱ ።
ወይቤሎ እግዚአብሔር ለሳሙኤል ኢትነጽር ገጾ ወኢትርአይ ግርማ ርእየቱ እስመ መነንክዎ እስመ አኮ ከመ ይሬኢ ሰብእ ዘይሬኢ እግዚአብሔር እስመ ሰብእሰ ገጸ ይሬኢ ወእግዚአብሔርሰ ልበ ይሬኢ ።
ወጸውዖ እሴይ ለአሚናዳብ ወመጽአ ቅድሜሁ ለሳሙኤል ወይቤ ለዝንቱኒ ኢኀረዮ እግዚአብሔር ።
ወአምጽኦ እሴይ ለሳባዕ ወይቤ ለዝንቱኒ ኢኀረዮ እግዚአብሔር ።
ወአምጽኦሙ እሴይ ለሰብዕቲሆሙ ደቂቁ ቅድሜሁ ለሳሙኤል ወይቤሎ ሳሙኤል ለእሴይ ለእሉኒ ኢኀረዮሙ እግዚአብሔር ።
ወይቤሎ ሳሙኤል ለእሴይ እሉኑ ዳእሙ ደቂቅከ ወይቤ ሀለወ ዘይንእስ ውስተ መራዕይ ይርዒ ።
ወይቤሎ ሳሙኤል ለእሴይ ለአክ ያምጽእዎ እስመ ኢይመስሕ ዘእንበለ ይምጻእ ውእቱ ።
ወለአከ ወአምጽእዎ ወቀይሕ ውእቱ ወላሕይ አዕይንቲሁ ወሠናይ ራእዩ ለእግዚአብሔር ወይቤሎ እግዚአብሔር ለሳሙኤል ተንሥእ ወቅብኦ ለዳዊት እስመ ውእቱ ይኄይሶሙ ።
ወነሥአ ሳሙኤል ቀርነ ቅብእ ወቀብኦ በማእከለ አኀዊሁ ወመጽአ መንፈሰ እግዚአብሔር ላዕለ ዳዊት እምይእቲ አሚር ወለዝላፉ ወተንሥአ ሳሙኤል ወአተወ ውስተ አርማቴም ።
ወኀደጎ መንፈሰ እግዚአብሔር ለሳኦል ወኀነቆ መንፈስ እኩይ እምኀበ እግዚአብሔር ።
ወይቤልዎ ደቁ ለሳኦል ናሁ መንፈስ እኩይ የኀንቀከ እምኀበ እግዚአብሔር ።
ይንግሩ አግብርቲከ ቅደሜከ ወየሐይወ እግዚኦሙ ርኢነ ብእሴ ዘይዜምር በመሰንቆ ።
ወእምከመ መጽአ ላዕሌከ ዝንቱ መንፈስ እኩይ ወይዜምር ውእቱ በመሰንቆ ወያዐርፈከ ።
ወይቤሎሙ ሳኦል ለደቁ ርእዩ ሊተ ብእሴ ዘሠናየ ይዜምር ወአምጽእዎ ሊተ ።
ወአውሥአ አሐዱ እምውስተ ደቁ ወይዜ ርኢኩ ወልደ እሴይ ዘቤተልሔም እንዘ ይዜምር ።
ወጠቢብ ብእሲሁ ወመስተቃትል ውእቱ ወለባዊ በቃሉ ወሠናይ ራእዩ ብእሲሁ ወእግዚአብሔር ምስሌሁ ።
ወለአከ ሳኦል ሐዋርያተ ኀበ እሴይ እንዘ ይብል ፈንዎአ ሊተ ለወልድከ ዳዊት ዘውስተ መራዕይከ ።
ወነሥአ እሴይ መሳንቅተ ኅብስት ወዝቀ ወይን ወአሐደ ማሕስአ ጠሊ ወፈነወ ምስለ ዳዊት ወልዱ ኀበ ሳኦል ።
ወቦአ ዳዊት ኀበ ሳኦል ወቆመ ቅድሜሁ ወአፍቀሮ ጥቀ ወረሰዮ ሎቱ ዘይጸውር ንዋየ ሐቅሉ ።
ወለአከ ሳኦል ኀበ እሴይ እንዘ ይብል ለይንበር ዳዊት ኀቤየ ወይቁም ቅድሜየ እስመ ረከበ ሞገሰ ቅድመ አዕይንትየ ።
ወእምዝ ሶበ ይመጽእ ዝክቱ መንፈስ እኩይ ላዕለ ሳኦል ይነሥእ ዳዊት መሰንቆሁ ወይዜምር በቅድሜሁ ።
ወያዕርፍ ሳኦል ወይኤድሞ ወየኀደጎ ዝክቱ መንፈስ እኩይ ።
ወይቤሎሙ ሳሙኤል ለኵሉ ሕዝብ ናሁ ሰማዕኩክሙ ቃለክሙ ኵሎ ዘትቤሉ ወአንገሥኩ ለክሙ ንጉሠ ።
ወይእዜኒ ናሁ ንጉሥክሙ ዘየሐውር ቅድሜክሙ ወአንሰ ረሣእኩ ወእነብር እንከሰ ወናሁ ደቂቅየኒ ምስሌክሙ ወአንሰ ናሁ ሖርኩ ቅድሜክሙ እምንእስየ እስከ ዛቲ ዕለት ።
ወነየ ለልየ ንግሩኒ ቅድመ እግዚአብሔር ወቅድመ መሲሑ ።
ቦኑ ዘነሣእኩክሙ አሐደ ላህመ እምኔክሙ አው አእዱጊክሙ አው ቦኑ ዘገፋዕኩክሙ አው ቦኑ ዘነሣእኩ እምእደ አሐዱ እምኔክሙ እመኒ ቤዛ ወእመኒ አሣእነ ንግሩ ላዕሌየ ወእፈድየክሙ ።
ወይቤልዎ ለሳሙኤል አልቦ ዘገፋዕከነ ወአልቦ ዘተዐገልከነ ወአልቦ ዘሄድከነ ወአልቦ ዘነሣእከ እምአሐዱ እምኔነ ።
ወይቤሎሙ ሳሙኤል ለሕዝብ ስምዕ እግዚአብሔር ላዕሌክሙ ወስምዕ መሲሑ ዮም በዛቲ ዕለት ከመ አልቦ ዘተረክበ በላዕሌየ ውስተ እዴየ ወኢምንትኒ ወይቤልዎ ስምዕ እወ ።
ወይቤሎሙ ሳሙኤል ለሕዝብ ስምዕ እግዚአብሔር ዘፈጠሮሙ ለሙሴ ወለአሮን ዘአውጽኦሙ ለአበዊነ እምግብጽ ።
ወይእዜኒ ቁሙ ወእኴንነክሙ ቅድመ እግዚአብሔር ወእነግረክሙ ኵሎ ጽድቆ ዘገብረ ለክሙ ወበእንተ ኀጣውኢነሂ ።
ዘከመ ቦአ ያዕቆብ ወደቂቁ ውስተ ግብጽ ወአሕመምዎሙ ግብጽ ወገዐሩ አበዊነ እምኔሆሙ ለግብጽ ወጸርሑ ኀበ እግዚአብሔር ወፈነዎሙ እግዚአብሔር ለሙሴ ወለአሮን ።
ወአውጽእዎሙ ለአበዊነ እምድረ ግብጽ ወአንበሮሙ ውስተ ዝንቱ መካን ።
ወረስዕዎ ለእግዚአብሔር አምላኮሙ ወአግብኦሙ ውስተ እዴሁ ለሲሳራ መልአከ ሠርዌሁ ለንጉሠ አሶር ኢያቢስ ወውስተ እዴሆሙ ለኢሎፍሊ ወውስተ እዴሁ ለንጉሠ ሞአብ ወፀብእዎሙ ።
ወጸርሑ ኀበ እግዚአብሔር ወይቤሉ አበስነ እስመ ኀደግናሁ ለእግዚአብሔር ወተቀነይነ ለበዓሊም ወለአምሳሊሁ ወይእዜኒ አድኅነነ እምነ እዴሆሙ ለፀርነ ወንትቀነይ ለከ ።
ወፈነዎሙ እግዚአብሔር ለሮብዓም ወለባሬቅ ወለዮፍታሔ ወለሳሙኤል ወአድኀነክሙ እምእዴሆሙ ለፀርክሙ እለ ዐውድክሙ ወነበርክሙ ተአሚነክሙ ።
ወእምዝ ርኢክሙ መጽአ ናአስ ንጉሦሙ ለደቂቀ አሞን ላዕሌክሙ ወትቤሉኒ አልቦ ዳእሙ አንግሥ ለነ ንጉሠ ።
ወይእዜኒ ናሁ ንጉሥክሙ ዘኀረይክሙ ናሁ ወሀበክሙ እግዚአብሔር ንጉሠ ።
ለእመ ፈራህክምዎ ለእግዚአብሔር ወተቀነይክሙ ሎቱ ወሰማዕክምዎ ቃሎ ወኢክሕድክሙ ትእዛዘ አፉሁ ለእግዚአብሔር ወሖርክሙ ድኅሬሁ ለእግዚአብሔር ወተለውከምዎ ።
አንትሙኒ ወንጉሥክሙኒ ዘይነግሥ ለክሙ ኢትመጽእ እዴሁ ለእግዚአብሔር ላዕሌክሙ ወኢላዕለ ንጉሥክሙ ።
ወእመሰ ኢሰማዕክምዎ ለእግዚአብሔር ወክሕድክምዎ በቃለ አፉሁ ወትመጽእ እዴሁ ለእግዚአብሔር ላዕሌክሙ ወላዕለ ንጉሥክሙ ።
ወይእዜኒ ቁሙ ወስምዑ ዘንተ ነገረ ዐቢየ ዘይገብር እግዚአብሔር ቅድመ አዕይንቲክሙ ።
አኮኑ ማእረረ ሥርናይ ዮም ናሁ እጼውዖ ለእግዚአብሔር ወይሁብ ቃለ ወዝናመ ።
ወባሕቱ እምኀቤክሙ ይእቲ ዛቲ እኪት ዐባይ እንተ ገበርክሙ ቅድሜሁ ለእግዚአብሔር ዘሰአልክሙ ለክሙ ንጉሠ ።
ወጸውዖ ሳሙኤል ለእግዚአብሔር ወወሀበ እግዚአብሔር ቃለ ወዝናመ በይእቲ ዕለት ወፈርህዎ ሕዝብ ይእተ አሚረ ጥቀ ለእግዚአብሔር ወለሳሙኤልኒ ።
ወይቤልዎ ኵሉ ሕዝብ ለሳሙኤል ጸሊ ለነ አንተ ኀበ እግዚአብሔር አምላክከ ከመ ኢንሙት እስመ ወሰክነ ላዕለ ኵሉ ኀጣውኢነ እኪተ ዘሰአልነ ለነ ንጉሠ ።
ወይቤሎሙ ሳሙኤል ለሕዝብ ኢትፍርሁ አንትሙሰ ገበርክምዋ ለኵላ ዛቲ እኪት ወባሕቱ ኢትትገሐሡ እምነ ድኅሬሁ ለእግዚአብሔር ወተቀነዩ ለእግዚአብሔር በኵሉ ልብክሙ ።
ወኢትክሐድዎ ወኢትትልውዎሙ ለእለ ኢይበቍዑ ወኢይክሉ አድኅኖ ወኢምንተኒ እስመ ኢኮኑ አማልክት ።
እስመ እግዚአብሔር ኢይገድፎሙ ለሕዝቡ በእንተ ስሙ ቅዱስ እስመ ነሥአክሙ እግዚአብሔር ከመ ይረሲክሙ ሕዝበ ሎቱ ።
ወሊተኒ ኢይግበር ሊተ እግዚአብሔር በዘእኤብስ ሎቱ ከመ እኅድግ ጸልዮ ላዕሌክሙ ወተቀንዮ ለእግዚአብሔር ወውእቱ ያርእየክሙ ፍኖተ ርትዕተ ወቡርክተ ።
ወባሕቱ ፍርህዎ ለእግዚአብሔር ወተቀነዩ ሎቱ በጽድቅ ወበኵሉ ልብክሙ ወአእምሩ ባሕቱ ዘከመ አዕበየ ምስሌክሙ ።
ወእመሰ አሕሠምክሙ ወገበርክምዋ ለእኪት አንትሙኒ ወንጉሥክሙኒ ትመውቱ ።
ወተኀጥአ ዳዊት እምአውቴ ዘራማ ወበጽሐ ኀበ ዮናታን ወይቤሎ ምንተ ገበርኩ ወምንተ አበስኩ ወምንት አበሳየ ቅድመ አቡከ ከመ ይኅሥሣ ለነፍስየ ።
ወይቤሎ ዮናታን ሐሰ ኢትመውት አንተሰ እስመ አልቦ ዘይገብር አቡየ ምንተኒ ነገረ ኢንኡሰ ወኢዐቢየ ።
ዘኢያየድዐኒ ወእፎ የኅብእ እምኔየ አቡየ ዘንተ ኢኮነ ከመዝ ።
ወአውሥኦ ዳዊት ለዮናታን ወይቤሎ አእምሮ አእመረ አቡከ ከመ ረከብኩ ሞገሰ በቅድሜከ ወይብል ኢያእመረ ዘንተ ዮናታን እስመ ኢይፈቅድ ።
ወባሕቱ ሕያው እግዚአብሔር ወመንፈስከ ከመ በከመ እቤ ፈጸመ ለቀቲሎትየ ።
ወይቤሎ ዮናታን ለዳዊት ምንተ ትፈቱ ነፍስከ ወእግበር ለከ ።
ወይቤሎ ዳዊት ለዮናታን ናሁ ጌሠመ ሠርቀ ወርኅ ወአነኒ ኢይነብር ለበሊዕ ወትፌንወኒ ወእትኀባእ ውስተ ገዳም እስከ ፍና ሰርክ ።
ወለእመቦ ከመ ኀሠሠኒ አቡከ በሎ አስተበውሐኒ ከመ ይሑር ውስተ ቤተ ልሔም ሀገሮ እስመ መሥዋዕቶሙ ዘበበ መዋዕል በህየ ለኵሉ ሕዝብ ።
ለእመ ሠናይተ አውሥአ ሰላም ላዕለ ገብርከ ወለእመሰ እኪተ አውሥአ አእምር ከመ ኀልቀት እሊት በኀቤሁ ።
ወትገብር ምሕረተ ምስለ ገብርከ እስመ አባእካሁ ውስተ ሕገ እግዚአብሔር ለገብርከ ምስሌከ ወለእመሰቦ አበሳ ላዕለ ገብርከ ቅትለኒ ለሊከ ወኢታብጽሐኒ ኀበ አቡከ ።
ወይቤሎ ዮናታን ሐሰ ለከ ወእምከመሰ አእመርኩ ከመ ኀልቀት እኪት በኀበ አቡየ ከመ እመጽእ ላዕሌከ ወአየድዐከ ።
ወይቤሎ ዳዊት ለዮናታን መኑ ያየድዐኒ ለእመ እኪተ አውሥአ አቡከ ።
ወይቤሎ ዮናታን ሑር ጽንሐኒ እስከ ጌሠም ።
ወይቤሎ ዮናታን ለዳዊት እግዚኡበሔር አምላከ እስራኤል ያአምር ከመ አፀምኦ ለአቡየ እስከ ሠለስቱ መዋዕል ወለእመ ሠናየ ተናገረ በእንቲአከ ኢይልእክ ኀቤከ ውስተ ሐቅል ።
ወባሕቱ ከመዝ ለይረስየኒ እግዚአብሔር ለእመ እኪተ ነበበ ላዕሌከ ።
ለእመ ኢነገርኩከ ወእፌንወከ ወተሐውር በሰላም ወእግዚአብሔር የሀሉ ምስሌከ በከመ ሀለወ ምስለ አቡየ ።
ወለእመኒ እንዘ ሕያው አነ ወትገብር ምሕረቱ ምስሌየ ወለእመኒ ሞትኩ ።
ኢትኅድግ ምሕረተከ እምነ ቤትየ እስከ ለዓለም ወእመ አኮ አመ ያሴስሎሙ እግዚአብሔር ለፀረ ዳዊት ለኵሎሙ እምነ ገጸ ምድር ወይትረከብ ስመ ዮናታን ውስተ ቤተ ዳዊት ወእግዚአብሔር ይትኀሠሦሙ ለፀረ ዳዊት ።
ወደገመ ዮናታን ምሒለ ለዳዊት ከመ ያፈቅሮ በኵሉ ነፍሱ ።
ወይቤሎ ዮናታን ጌሠም ሠርቀ ወርኅ ወየኀሥሠከ በውስተ ምንባሪከ ።
እስመ ሣልስ አንተ ወሶበ ኀሠሠከ ትመጽእ ውስተ መካንከ ወትነብር ኀበ ዝንቱ ኤርገብ ።
ወአነ እሤልስ ህየንቴከ ወእረፍቅ ኀበ ሳኬዛ ።
ወእልእክ ወልደ ውስተ አርማጦር እንዘ እብል ነዓ ርከበኒ በኀበ ሳኬዛ ።
ወእመሰ እቤሎ ለወልድ ዝየአ ነዓአ ውስተ ሳኬዛአ ንሣእ ምስሌከ ወነዓ እስመ ሰላም ለከ ወአልቦቱ ቃለ እኪት ሕያው እግዚአብሔር ወእመሰ እቤሎ ለውእቱ ወልድ በዝየ ውእቱ ሳኬዛ እምኔከ ወህየ ተሐውር እስመ ፈነወከ እግዚአብሔር ።
ወቃለኒ ዘተናገርነ አነ ወአንተ ናሁ እግዚኡበሔር ስምዕ ማእከሌየ ወማእከሌከ እስከ ለዓለም ።
ወተኀብአ ዳዊት ውስተ ገዳም ወበጽሐ ሠርቀ ወርኅ ወቀርበ ንጉሥ ኀበ ማእድ ከመ ይብላዕ ።
ወነበረ ንጉሥ ውስተ መንበሩ ከመ ዘልፍ ውስተ ምስማክ ዘኀበ አረፍት ወበጽሐ ኀበ ዮናታን ወነበረ አቤኔር በገቦሁ ለሳኦል ወዳዊትሰ ኢሀሎ ውስተ መካኑ ።
ወአልቦ ዘይቤ ሳኦል ይእተ አሚረ እስመ ይቤ ዮጊ ተስሕቶ እው ዮጊ ኢኮነ ንጹሐ ።
ወእምዝ በሳኒታ ሠርቅ በካልእት ዕለት ኢሀለወ ዳዊት ውስተ መካኑ ወይቤሎ ሳኦል ለዮናታን ወልዱ እፎ ኢመጽአ ወልደ እሴይ ትማልም ወዮም ውስተ ማእድ ።
ወአውሥኦ ዮናታን ለሳኦል ወይቤሎ አስተበውሐኒ ዳዊት ከመ ይሖር ውስተ ቤተ ልሔም ሀገሮ ።
ወይቤለኒ ፈንወኒ እስመ መሥዋዕት ቦሙ ለሕዝብየ ውስተ ሀገር ወአዘዙኒ አኀውየ ።
ወይእዜኒ እመ ረከብኩ ሞገሰ በቅድመ አዕይንቲከ እሖር ወእርአዮሙ ለአኀውየ ወበበይነ ዝንቱ ኢመጽአ ዳዊት ውስተ ማእዱ ለንጉሥ ።
ወተምዕዐ መዐተ ሳኦል ላዕለ ዮናታን ጥቀ ወይቤሎ ወልደ አዋልድ ርኩሳት ኢያእመርከኑ ከመ ከማሁ አንተ ለወልደ እሴይ ለኀሳርከ ወለተከሥቶ ኀፍረተ እምከ ።
እስመ በኵሉ መዋዕል ዘሕያው ወልደ እሴይ ኢትዴለው መንግሥትከ ወይእዜኒ ለአክ ያምጽእዎ ለውእቱ ወልድ እስመ ወልዶ ሞት ውእቱ ።
ወይቤሎ ዮናታን ለሳኦል በበይነ ምንት ይመውት ወምንተ ገብረ ።
ወአንሥአ ሳኦል ኵናቶ ላዕለ ዮናታን ከመ ይቅትሎ ወአእመረ ዮናታን ከመ ኀልቀት ዛቲ እኪት እምኀበ አቡሁ ከመ ይቅትሎ ለዳዊት ።
ወተንሥአ ዮናታን እምኀበ ማእድ በመዐት ወኢበልዐ እክለ አመ ሰኑዩ ለሠርቅ እስመ ተከዘ በእንተ ዳዊት እስመ ፈጸመ አቡሁ በእንቲአሁ ።
ወእምዝ ሶበ ጸብሐ ወፅአ ዮናታን ውስተ ገዳም በከመ ተአምረ ምስለ ዳዊት ለስምዕ ወወልድ ንኡስ ምስሌሁ ።
ወይቤሎ ለውእቱ ወልድ ሩጽ ወብጻሕ ሊተ ኀበ ሳኬዛ ኀበ አዐርፍ አነ ወሮጸ ውእቱ ወልድ ወእምዝ አዕረፈ ውስተ ሳኬዛ ወኀለፈ እምኔሃ ።
ሶበ በጽሐ ውእቱ ወልድ ውስተ ሳኬዛ ውስተ ዝንቱ መካን ኀበ አዕረፈ ዮናታን ወጸርሐ ሎቱ ዮናታን ለውእቱ ወልድ እምድኅሬሁ ወይቤሎ በጻሕከ ሳኬዛ ወኀለፍካሃ ።
ወጸርኀ ሎቱ ዮናታን እምድኅሬሁ ወይቤሎ አፍጥን ሩጽ ወኢትቁም ወኀሊፎ ውእቱ ወልድ ኵሎ ሳኬዛ ገብአ ኀበ እግዚኡ ።
ወኢያአምር ውእቱ ወልድ ነገሮ ዘእንበለ ዮናታን ወዳዊት ባሕቲቶሙ ።
ወአጾሮ ዮናታን ለወልዱ ንዋየ ሐቅሉ ወይቤሎ ለወልዱ ሖር ወባእ ውስተ ሀገር ።
ወሶበ ቦአ ውእቱ ወልድ ተንሥአ ዳዊት እምነ ኤርገብ ወወድቀ በገጹ ።
ወሰገደ ሎቱ ሥልሰ ወተሓቀፉ በበይናቲሆሙ ወበከዩ ክልኤሆሙ ዐቢየ ሰዓተ ።
ወይቤሎ ዮናታን ሖር በሰላም ወበከመ ተማሐልነ ክልኤነ በስመ እግዚአብሔር ወንቤ እግዚአብሔር ስምዕ ማእከሌየ ወማእከሌከ ወማእከለ ዘርእከ እስከ ለዓለም ።
ወእምዝ ሶበ ገብአ ሳኦል እምድኅሬሆሙ ለኢሎፍሊ ወአይድዕዎ ወይቤልዎ ነዋ ዳዊት ሀለወ ውስተ ገዳም ዘጋዲ ።
ወነሥአ ምስሌሁ ሳኦል ሠላሳ ምእት ብእሴ ኅሩያነ እምነ ኵሉ እስራኤል ወሖረ ይኅሥሦ ለዳዊት ወለሰብኡ ኀበ ምንዓወ ህየላት ።
ወበጽሐ ኀበ መራዕየ ኖሎት እለ ውስተ ፍኖት ወቦ ህየ በአት ወቦአ ሳኦል ውስተ ይእቲ በአት ይትዋፈር ወሀለወ ህየ ዳዊት ወሰብኡ ውስጣ ለይእቲ በአት ይነብሩ ።
ለዳዊት ናሁ ዛቲ ዕለት እንተ ይቤለከ እግዚአብሔር አገብኦ ለጸላኢከ ውስተ እዴከ ወግበሮ ዘከመ ይኤድመከ ቅድመ አዕይንቲከ ወተንሥአ ዳዊት ወመተረ ጽንፈ ልብሲ ጽምሚተ ።
ወእምዝ አውደቆ ልበ እስመ መተረ ጽንፈ ልብሱ ለሳኦል ።
ወይቤሎሙ ዳዊት ለሰብኡ ኢይሬሲ ሊተ እግዚአብሔር ከመ እግበሮ ለዝንቱ ነገር ወአልዕል እዴየ ላዕለ እግዚእየ መሲሑ ለእግዚአብሔር እስመ መሲሑ ለእግዚአብሔር ውእቱ ።
ወከልኦሙ ዳዊት ለሰብኡ ወኢያብሖሙ ይትነሥኡ ይቅትልዎ ለሳኦል ወተንሥአ ሳኦል ወሖረ ፍኖቶ ወወረደ ።
ወተንሥአ ዳዊት እምድኅሬሁ እምውስተ በአት ወጸርኀ ዳዊት እምድኅሬሁ ለሳኦል ወይቤሎ እግዚእየ ንጉሥ ወነጸረ ሳኦል ድኅሬሁ ወሰገደ ሎቱ ዳዊት በገጹ ውስተ ምድር ።
ወይቤሎ ዳዊት ለሳኦል ለምንት ትሰምዕ ነገሮሙ ለሕዝብ እለ ይብሉከ ናሁ ዳዊት የኀሥሣ ለነፍስከ ።
ናሁ ዮም በዛቲ ዕለት ርእያ አዕይንቲከ እፎ አግብአከ እግዚአብሔር ውስተ እዴየ በውስተ በአት ወኢፈቀድኩ እቅትልከ ወመሐኩከ ወእቤ ኢያልዕል እዴየ ላዕለ እግዚእየ እስመ መሲሑ ለእግዚአብሔር ውእቱ ።
ወናሁ ጽንፈ ልብስከ ውስተ እዴየ ወመተርኩ ጽንፈ ልብስከ ወኢቅተልኩከ ወርኢ እንከ ወአእምር ከመ አልቦ እኪት ውስተ እዴየ ዮም ወኢዐመፃ ወኢዐሊው ወኢአበስኩ ላዕሌከ ወአንተስ ትቄ ጽር በዘ ት ትሜጠ ዋ ለነፍስየ ።
ወይፍታሕ እግዚአብሔር ማእከሌየ ወማእከሌከ ወይኰንነኒ እምኔከ ወእዴየሰ ኢያወርድ ላዕሌከ በከመ ይብል አምሳለ ሰብእ ትካት እምነ መአብስ ትወጽእ ንስሓ ወእዴየሰ ኢትወርድ ላዕሌከ ።
ወይእዜኒ መነ ትዴግን ንጉሠ እስራኤል ወመነ ትትሉ ወፃእከ ከልበኑ ምዉተ ትዴግን አው ቍን ጸኑ ትትሉ ።
ይፍታሕ እግዚአብሔር ማእከሌየ ወማእከሌከ ወይኰንን ወይርአይ ሊተ እግዚአብሔር ወይፍታሕ ፍትሕየ ወይኰ ንነኒ እምእዴከ ።
ወእምዝ ሶበ አኅለቀ ዳዊት ዘንተ ነገረ ተናግሮቶ ለሳኦል ወይቤሎ ሳኦል ቃልከኑ ዝንቱ ወልድየ ዳዊት ወጸርኀ ሳኦል በቃሉ ወበከየ ።
ወይቤሎ ሳኦል ለዳዊት ጻድቅ አንተ እምኔየ እስመ አነ ፈደይኩከ እኩየ ወአንተስ ፈደይከኒ ሠናይተ ።
ወአንተ አይዳዕከኒ ዘገበርከ ሳዕሌየ ሠናይተ ዮም ዘከመ ዐጸወኒ እግዚአብሔር ዮም ውስተ እዴከ ወኢቀተልከኒ ።
ወመኑ ውእቱ ዘይረክቦ ለፀሩ ምንዱበ ወይፌንዎ በፍኖት ሠናይ ወእግዚአብሔር ባሕቱ ይፍዲከ በከመ ገበርከ አንተ ዮም ።
ወይእዜኒ ናሁ አእመርኩ አነ ከመ ነጊሠ ትነግሥ ወትቀውም በእዴከ መንግሥተ እስራኤል ።
ወይእዜኒ መሐል ሊተ በእግዚአብሔር ከመ ኢትሠርዎ ለዘርእየ እምድኅሬየ ወኢታማስን ስምየ እምቤተ አቡየ ።
ወእምዝ ሶበ ቦኡ ዳዊት ወሰብኡ ውስተ ሴቂላቅ አመ ሣልስት ዕለት ወዐማሌቅ መጽኡ እምነ አዜባ ለሴቄላቅ ወቀተልዋ ለሴቄላቅ ወአውዐይዋ በእሳት ።
ወአንስትሰ ወኵሉ ዘውስቴታ ንኡሶሙ ወዐቢዮሙ ኢቀተሉ አንስቲያሆሙ ወኢዕደዊሆሙ ፄወውዎሙ ወአተዉ ብሔሮሙ ።
ወበጽሑ ዳዊት ወሰብኡ ውስተ ሀገር ወረከብዋ በዘአውዐይዋ በእሳት ወአንስቲያሆሙሰ ወደቂቆሙ ወአዋልዲሆሙ ፄወዉ ።
ወአልዐሉ ቃሎሙ ዳዊት ወሰብኡ ወበከዩ እስከ ደክሙ ወአልቦሙ ኀይለ እንከ ለበኪይ ።
ወተፄወዋ ክልኤሆን አንስቲያሁ ለዳዊት አኪናሆም ኢይዝራኤላዊት ወአቤግያ ብእሲተ ናባል ቀርሜላዊ ።
ወተከዘ ዳዊት ጥቀ እስመ ይቤሉ ሕዝብ ይውግርዎ እስመ ትኩዝ ነፍሶሙ ለኵሎሙ ሕዝብ በእንተ ደቂቆሙ ወአዋልዲሆሙ ወጸንዐ ዳዊት በእግዚአብሔር ።
ወይቤሎ ዳዊት ለአብያታር ካህን ወልደ አኪሜሌክ አብእ ኤፉደ ።
ወተስእለ ዳዊት ቃለ እግዚአብሔር እንዘ ይብል እዴግኖሙኑ ለእሉ ጌዶር ለእመ እረክቦሙ ወይቤሎ ዴግኖሙ እስሙ ተረክቦሙሂ ወታስተጋብኦኒ ወታድኅንሂ ወታሐዩሂ ።
ወሖረ ዳዊት ወእልክቱ አርባዕቱ ምእት ዕደው እለ ምስሌሁ ወበጽሑ ፈለገ ባር ወቦእለ ቆሙ ።
ወእልክቱሰ አርባዕቱ ምእት ዕደው ዴገኑ ወቆሙ ክልኤቱ ምእት ዕደው ወነበሩ ማዕዶተ ፈለግ ዘባሶር ።
ወረከሱ ብእሴ ግብጻዌ ውስተ ገዳም ወአኀዝዎ ወወሰድዎ ኀበ ዳዊት ውስተ ገዳም ወወሀብዎ ኅብስተ ወበልዐ ወአስተይዎ ማየ ።
ወወሀብዎ ስባረ እኂለ ተመርት ወበልዐ ወገብአት ነፍሱ ላዕሌሁ እስመ ሠሉስ መዋዕል ሎቱ ወሠሉስ ለያልይ ሎቱ እምዘ ኢበልዐ እክለ ወኢሰትየ ማየ ።
ወይቤሎ ዳዊት ዘመኑ አንተ ወእምአይቴ መጻእከ ወይቤሎ ውእቱ ወልድ ግብጻዊ አንሰ ገብረ አሐዱ ብእሲ ዐማሌቃዊ ወኀደገኒ እግዚእየ እስመ ደወይኩ ሠሉስየ ዮም ።
ወንሕነ እሙንቱ እለ ፀባእነ መንገለ አዜባ ለኬሌት ወመንንለ ደወለ ኢዶምያስ ወመንንለ አዜባ ለጌላቡሄ ወላዕለ ሴቄላቅ ወአውዐይናሃ በእሳት ።
ወይቤሎ ዳዊት ታበጽሐኒኑ ኀቤሆሙ ለእሉ ጌዶር ወይቤሎ መሐል ሊተ በእግዚአብሔር ከመ ኢትቅትለኒ ወከመ ኢታግብአኒ ውስተ እዴሁ ለእግዚእየ ወአበጽሐከ ላዕለ እሉ ጌዶር ።
ወአብጽሖ ህየ ወረከቦሙ እንዘ ዝርዋን ውስተ ኵሉ ገጸ ምድር ወይበልዑ ወይሰትዩ ወይገብሩ በዓለ በኵሉ ምህርካሆሙ ዘነሥኡ እምነ ምድረ ኢሎፍሊ ወእምነ ምድረ ይሁዳ ።
ወሖረ ዳዊት ላዕሌሆሙ ወቀተሎሙ እምጊዜ ይሠርቅ ኮከበ ጽባሕ እስከ ፍና ሰርከ ወዓዲ በሳኒታሂ ወአልቦ ዘድኅነ እምኔሆሙ ወኢአሐዱ ብእሲ ዘእንበለ አርባዕቱ ምእት ዕደው እለ ይጼዐኑ አርኩባተ ወአምሰጡ ።
ወኦንገፎሙ ዳዊት ኵሎ ዘነሥኡ ዐማሌቅ ወአድኀኖን ለክልኤሆን አንስቲያሁ ።
ወአልቦ ዘኀደገ ሎሙ ኢንኡሰ ወኢዐቢየ ወኢዘማሕረኩ ወኢደቂቀ ወኢአዋልደ ወኢእምኵሉ ዘነሥኡ እስመ ኵሎ አስተጋብአ ዳዊት ።
ወነሥኡ ኵሎ መራዕየ ወኵሎ እንስሳ ወነድኡ ቅድሜሁ ምህርካ ወሰመይዎ ለውእቱ ምህርካ ምህርካ ዳዊት ።
ወበጽሐ ዳዊት ኀበ እልክቱ ክልኤቱ ምእት ዕደው እለ ደክሙ ወስእኑ ተሊዎቶ ለዳዊት ወአንበሮሙ ውስተ ፈለገ በይና ።
ወተቀበልዎሙ ለዳዊት ወለሕዝብ እለ ምስሌሁ ወበጽሐ ዳዊት ኀበ ሕዝብ ወዜነውዎ በበይነ ሰላም ።
ወአውሥኡ ኵሉ ዕደው እኩያን እለ ፀብኡ ወሖሩ ምስለ ዳዊት ወይቤሉ ኢንሁቦሙ እምውስተ ምህርካ ወበርባር ዘአንገፍነ እስመ ኢመጽኡ ምስሌነ ወባሕቱ ብእሲ ብእሲ ለያእምር ብእሲቶ ወደቂቆ ወይንሥኡ ወይእትዉ ።
ወይቤሎሙ ዳዊት ኢትግበሩ ከመዝ እምድኅረ አግብአ ለነ እግዚአብሔር ወዐቀበነ ወአግብኦሙ እግዚአብሔር ውስተ እዴነ ለጌዶር እለ መጽኡ ላዕሌነ ።
ወመኑ ኦሆ ይብለክሙ በእንተ ዝንቱ ነንር እስመ ኢኀየስክምዎሙ አንትሙ እስመ በአምጣነ ክፍሎሙ ለእለ ሖሩ ፀብአ ከማሁ ክፍሎሙ ለእለ ነበሩ ኀበ ንዋይ ።
ወኮነ ዝንቱ እምይእተ አሚረ ወለዝላፉ ወከመዝ ኮነ ዝንቱ ሕግ ውስተ እስራኤል እስከ ዮም ።
ወበጽሐ ውስተ ሴቄላቅ ወፈነወ እምህርካ ለሊቃናተ ይሁዳ ወለካልአኒሁ እንዘ ይብል ናሁ ኦስትዓክሙ እምነ ምህርካ ፀርክሙ ወፀረ እግዚአብሔር ።
ለእለ ውስተ ቤትሶር ወለእለ መንገለ አዜባ ለራማ ።
ወለእለኒ ውስተ ጌት ወለእለኒ ውስተ ቄኔት ወለእለኒ ውስተ ሳፌቅ ወለእለኒ ውስተ ቴማት ወለእለኒ ውስተ ቀርሜሎስ ወለእለኒ ውስተ ሀገረ እስራኤል ወለእለኒ አህጉረ ቄኔዝ ።
ወለእለኒ ውስተ ኢየርሞት ወለእለ ቤርሳቤሕ ወለእለኒ ኖባማ ።
ወለእለ ውስተ ኬብሮን ወለኵሉ በሓውርት እለ እንተ ኀቤሆሙ ኀለፈ ዳዊት ለሊሁ ምስለ ሰብኡ ።
ወዜነውዎ ለዳዊት ወይቤልዎ ናሁ ኢሎፍሊ ይትቃተልዋ ለቄዐላ ወይበረብሩ ወይከይዱ እክሎሙ ።
ወተስእለ ዳዊት ቃለ እግዚአብሔር ወይቤ እሖርኑ እትቃተሎሙ ለእሉ ኢሎፍሊ ወይቤሎ እግዚአብሔር ሖር ወተቃተሎሙ ለኢሎፍሊ ወአድኅኖሙ ለቄዐላ ።
ወይቤልዎ ሰብኡ ለዳዊት ናሁኬ ንሕነ ሀለውነ ውስተ ይሁዳ ወንፈርሀ ወእፎኬ ንከውን ለእመ ሖርነ ውስተ ቄዐላ ወቦእነ ውስተ በርባሮሙ ለኢሎፍሊ ።
ወተስእሎ ዳግመ ዳዊት ለእግዚአብሔር ወአውሥኦ እግዚአብሔር ወይቤሎ ተንሥእ ወረድ ውስተ ቄዐላ እስመ አነ አገብኦሙ ለኢሎፍሊ ውስተ እዴከ ።
ወሖረ ዳዊት ወሰብእ እለ ምስሌሁ ውስተ ቄዐላ ወተቃተሎሙ ለኢሎፍሊ ወነትዑ እምቅድመ ፧ ገጹ ወነሥኦሙ ኦንስሳሆሙ ወቀተሎሙ ዐቢየ ቀትለ ወአድኀኖሙ ዳዊት ለእለ ይነብሩ ውስተ ቄዐላ ።
ወእምዝ ዘአምሰጠ አብያታር ወልደ አኪሜሌክ ኀበ ዳዊት ወወረደ ምስለ ዳዊት ውስተ ቄዐላ ወይጸውር ኤፉደ ።
ወዜነውዎ ለሳኦል ከመ መጽአ ዳዊት ውስተ ቄዐላ ወይቤ ሳኦል ሤጦ እግዚአብሔር ውስተ እዴየ እስመ ተዐጽወ እንከ እምከመ ቦእ ውስተ ሀገር ዘቦ መዓጹተ ወቦ መናስግተ ።
ወሰበከ ሳኦል ለኵሉ ሕዝብ ከመ ይፅብኡ ወይረዱ ውስተ ቄዐላ ወየአኀዝዎ ለዳዊት ወለዕደው እለ ምስሌሁ ።
ወአእመረ ዳዊት ከመ ኢያረምም ሳኦል በእንቲአሁ ለእኪት ወይቤሎ ዳዊት ለአብያታር ካህን አብእ ኤፉደ ።
ወይቤ ዳዊት እግዚኦ አምላከ እስራኤል ሰሚዐ ስምዐ ገብርከ ከመ የኀሥሥ ሳኦል ይምጻእ ውስተ ቄዐላ ወያማስን ሀገረ በእንቲአየ ።
ለእመ ይትዐጸውኑ ወይእዜኒ ለእመ ይወርድኑ በከመ ሰምዐ ገብርከ እግዚኦ አምላከ እስራኤል አይድዖ ለገብርከ ወይቤ እግዚአብሔር ይትዐጸው ።
ወተንሥአ ዳዊት ወዕደው ኦለ ምስሌሁ አርባዕቱ ምእት ወወፅኡ ምስሌሁ እምቄዐላ ወይተልውዎ ኀበ ሖረ ወአይድዕዎ ለሳኦል ከመ ወፅአ ዳዊት እምነ ቄዐላ ወኀለፈ ።
ወነበረ ዳዊት ውስተ ገዳም ዘማሴሬት ውስተ መጽብብ ወነበረ ውስተ ገዳም ውስተ ደብረ ዚፋ ውስተ ደብረ አውክሞዴስ ወየኀሥሦ ሳኦል በኵሉ መዋዕል ወኢያገብኦ እግዚአብሔር ውስተ እዴሁ ።
ወአእመረ ዳዊት ከመ ይመጽእ ሳኦል ይኅሥሦ ለዳዊት ወዳዊትሰ ሀለወ ውስተ አውክሞዴስ ውስተ ዚፋ ዘቄኔ ።
ወተንሥአ ዮናታን ወልደ ሳኦል ወሖረ ኀበ ዳዊት ውስተ ቄኔ ወአጽንዖ እደዊሁ በእግዚአብሔር ።
ወይቤሎ ኢትፍራህ እስመ ኢትረክበከ እዴሁ ለአቡየ ሳኦል ወአንተ ትነግሥ ላዕለ እስራኤል ወአነ እከውን ዘእምታሕቴከ ወሳኦልኒ አቡየ አእመረ ።
ወዐርጉ ሰብእ ዚፋውያን እምነ አውክሞዴስ ኀበ ሳኦል ውስተ ወግር ወይቤልዎ ነዋ ዳዊት ኀቤነ ይትኀባእ ሀሎ ውስተ ሜስራ ውስተ መጽብብ ውስተ ቄኔ ወውስተ ወግር ዘኤኬላ ።
ወይእዜኒ ለእመ ትፈቅድ ንጉሥ ትረድ ረድ ኀቤነ እስመ ዐጸዎ ውስተ እደንጉሥ ።
ወይቤሎሙ ሳኦል ቡሩካን አንትሙ ለእግዚአብሔር እስመ አሠነይክሙ ላዕሌየ ።
ሖሩ ወዓዲ አስተዳልዉ ወአእምሩ መካኖ ፍጡነ ኀበ ሀሎ ህየ ዘትቤሉ ከመ ኢይትጓሕለውክሙ ።
ወአእምሩ ወርእየክሙ ነሐውር ምስቤክሙ ወለእመ ሀሎ ውስተ ይእቲ ምድር እፈትና በኵሉ አእሳፈ ይሁዳ ።
ወተንሥኡ ሰብአ ዚፋውያን ወሖሩ እምቅድሜሁ ለሳኦል ወዳዊትሰ ወሰብእ እለ ምስሌሁ ሀለዉ ውስተ ገዳም ዘማኦን እመንገለ የማኑ ለኢያሴም ወፍና ሰርክ ውእቱ ።
ወሖሩ ሳኦል ወሰብኡ ይኅሥሥዎ አፍአ ወአይድዕዎ ለዳዊት ወወረደ ውስተ ኰኵሕ ዘውስተ ገዳም ዘማኦን ወሰምዐ ሳኦል ወዴገኖ ወተለዎ ለዳዊት ውስተ ገዳም ዘማኦን ።
ወሖሩ ሳኦል ወሰብእ እለ ምስሌሁ እምአሐዱ ገቦሁ ለውእቱ ደብር ወዳዊትሰ ወሰብእ እለ ምስሌሁ ሀለዉ እንተ ካልእ ገቦሁ ለውእቱ ደብር ።
ወዳዊትሰ የሐውር ጽምሚተ እምገጾ ሳኦል ወሳኦልሰ ወሰብኡ ፀብእዎሙ ለዳዊት ወለሰብእ እለ ምስሌሁ ከመ የአኀዝዎሙ ።
ወመጽአ ዜና ኀበ ሳኦል ወይቤልዎ አፍጥን ወነዓ እስመ ወረዱ ኢሎፍሊ ውስተ ብሔር ።
ወተመይጠ ሳኦል ወኀደገ ዴግኖቶ ለዳዊት ወሖረ ወተቀበሎሙ ለኢሎፍሊ ወበበይነ ዝንቱ ተሰምየ ስሙ ለውእቱ መካን ኰኵሐ መክፈልት ።
ወይቤሎ ሳኦል ለዮናታን ወልዱ ወለኵሉ ደቁ ከመ ይቅትልዎ ለዳዊት ።
ወዮናታን ወልደ ሳኦል ያፈቅሮ ለዳዊት ጥቀ ወአይድዖ ዮናታን ለዳዊት ወይቤሎ ሳኦል የኀሥሥ ይቅትልከ ወዑቅ ርእስከ ጌሠመ በነግህ ተኀባእ ወንበር ኀበ ተኀባእከ ።
ወእወጽእ ኀቤከ ኀበ ሀለውከ ውስተ ሐቅል ወእመጽእ ህየ ወእትናገር ምስለ አቡየ በእንቲአከ ወእሬኢ ዘከመ ይብለከ ወዘከመ ይቤ አየድዐከ ።
ወተናገረ ዮናታን በእንተ ዳዊት ሠናየ ኀበ ሳኦል አቡሁ ወይቤሎ ኢተአብስ ንጉሥ ላዕለ ገብርከ ዳዊት እስመ ኢአበሰ ላዕሌከ ወምግባሪሁኒ ሠናይ ጥቀ ።
ወአግብአ ለነፍሱ ውስተ እዴሁ ወቀተሎሙ ለኢሎፍሊ ወገብረ እግዚአብሔር መድኀኒት ዐቢየ በላዕሌሁ ወርእዩ ኵሉ እስራኤል ወተፈሥሑ ።
ወለምንት ትኤብስ ላዕለ ደም ንጹሕ ከመ ትቅትሎ ለዳዊት በከንቱ ።
ወስምዖ ሳኦል ዘይቤሎ ዮናታን ወመሐለ ሳኦል ወይቤ ሕያው እግዚአብሔር ከመ ኢይመውት ።
ወጸውዖ ዮናታን ለዳዊት ወአይድዖ ዘንተ ኵሎ ነገረ ወአብኦ ዮናታን ለዳዊት ኀበ ሳኦል ወነበረ ቅድሜሁ ከመ ዘልፍ ።
ወዳግመ መጽአ ፀብእ ወጸንዐ ዳዊት ወተቃተሎሙ ለኢሎፍሊ ወቀተሎሙ ዐቢየ ቀትለ ጥቀ ወጐዩ እምቅድመ ገጹ ።
ወኮነ መንፈስ እኩይ ላዕለ ሳኦል ወሀሎ ውስተ ቤቱ ይሰክብ ወኵናቱ ውስተ እዴሁ ወዳዊትሰ ይዜምር በእደዊሁ ።
ወፈቀደ ሳኦል ይርግዞ ለዳዊት በይእቲ ኵናት ወተግሕሠ ዳዊት እምቅድሜሁ ለሳኦል ወደርበያ ለኵናቱ ውስተ አረፍት ወዳዊት ተግሕሠ ወአምሰጠ በይእቲ ሌሊት ።
ወፈነወ ሳኦል ወዓሊሁ ይዕግቱ ቤተ ዳዊት ከመ ይቅትልዎ በጽባሕ ወአይድዐቶ ለዳዊት ሜልኮል ብእሲቱ ወትቤሎ ለእሙ ኢያድኀንከ ነፍሰከ በዛቲ ሌሊት ጌሠመ ትመውት ።
ወአውረደቶ ሜልኮል ለዳዊት እንተ መስኮት ወኀለፈ ወተኀጥአ ወአምሰጠ ።
ወነሥአት ሜልኮል ግንዘተ ወገነዘት ወአስከበቶ ውስተ አራት ወአንበረት ከብደ ጠሊ ትርሁ ሲሁ ወከደነቶ አልባሰ ።
ወለአከ ሳኦል ሰብአ የአኀዝዎ ለዳዊት ወያምጽእዎ ወይቤልዎ ሕሙም ውእቱ ።
ወለአከ ኀበ ዳዊት ወይቤሎሙ ኦምጽእዎ በአራቱ ኀቤየ ወቅትልዎ ።
ወመጽኡ እልክቱ እለ ለአከ ወረከቡ ውእተ ግንዘተ ውስተ ምስከቡ ወከብደ ጠሊ ውስተ ትርአሲሁ ።
ወይቤላ ሳኦል ለሜልኮል ለምንት ከመዝ አስተሐቀርክኒ ወአውጻእኪዮ ለፀርየ ወአምሰጠኒ ወትቤሎ ሜልኮል ለሳኦል ለሊሁ ይቤለኒ ፈንውኒ ወእመ አኮ እቀትለኪ ።
ወዳዊትሰ ተኀጥአ ወአምሰጠ ወሖረ ዳዊት ኀበ ሳሙኤል ውስተ አርማቴም ወዜነዎ ኵሎ ዘገብረ ላዕሌሁ ሳኦል ወሖሩ ዳዊት ወሳሙኤል ውስተ አውቴ ዘራማ ወነበሩ ህየ ።
ወዜነውዎ ለሳኦል ወይቤልዎ ሀሎ ዳዊት ውስተ አውቴ ዘራማ ።
ወለአከ ሳኦል ሰብአ የአኀዝዎ ለዳዊት ወረከቡ ማኅበሮሙ ለነቢያት ።
ወሳሙኤል ይቀውም ማእከሌሆሙ ወመጽአ መንፈሰ እግዚአብሔር ላዕለ ሰብኡ ለሳኦል ወተነበዩ ።
ወዜነውዎ ለሳኦል ወፈነወ ካልአነ እምነ ሰብኡ ወእሙንቱኒ ተነበዩ ።
ወተምዐ መዐተ ሳኦል ወሖረ ለሊሁ ውስተ አርማቴም ።
ወሶበ በጽሐ ውስተ ዐዘቅቶሙ ለሕዝብ እለ ውስተ መሴፋ ወተስእለ ወይቤ አይቴ ሀለዉ ሳሙኤል ወዳዊት ወይቤልዎ ሀለዉ ውስተ አውቴ ዘራማ ።
ወሖረ እምህየ ውስተ አውቴ ዘራማ ወመጽአ ላዕሌሁኒ መንፈሰ እግዚአብሔር ወሖረ ወእንዘ የሐውር ይትኔበይ እስከ በጽሐ ውስተ አውቴ ዘራማ ።
ወአሰሰለ አልባሲሁ ወተነበየ ቅድሜሆሙ ወወድቀ ዕራቁ ኵላ ይእተ ዕለተ ወኵላ ይእተ ሌሊት ወበበይነ ዝንቱ ይቤሉ ወሳኦልኒ ውስተ ነቢያትኑ ።
ወኀረየ ሎቱ ሳኦል ሠላሳ ምእተ ብእሴ ወነበሩ ምስለ ሳኦል ዕሥራ ምእት ብእሲ ውስተ መኬማስ ወውስተ ደብረ ቤቴል ።
ወዐሠርቱ ምእት ብእሲ ምስለ ዮናታን ውስተ ገባኦን ዘብንያም ወለእለስ ተርፉ ሕዝብ ፈነዎሙ ይእትዉ ውስተ አብያቲሆሙ ለኵሎሙ ።
ወቀተሎሙ ዮናታን ለናሴብ ለኢሎፍሊ እለ ውስተ ወግር ወሰምዑ ኢሎፍሊ ወአንፍሐ ቀርነ ሳኦል ውስተ ኵሉ ምድር እንዘ ይብል ዐለዉነ አግብርቲነ ።
ወሰምዑ ኵሎሙ እስራኤል እንዘ ይብሉ ቀተሎሙ ሳኦል ለናሴብ ለኢሎፍሊ ወጸንዑ እስራኤል ላዕለ ኢሎፍሊ ወወውዑ ሕዝብ በገልገላ ወተለውዎ ለሳኦል ።
ወኢሎፍሊኒ ተጋብኡ ወፀብእዎሙ ለእስራኤል ።
ሰለስቱ እልፍ ሰረገላት ወስሳ ምእት መስተፅዕናነ አፍራስ ወኵሉ ሕዝብ ከመ ኆፃ ባሕር ብዝኆሙ ወዐርጉ ወተዐየኑ ውስተ መኬማስ ቅድመ ቤቶሮን እመንገለ አዜብ ።
ወሶበ ርእዩ ሰብአ እስራኤል ከመ የዐጽቦሙ ሐዊረ ኀቤሆሙ ተኀብኡ ሕዝብ ውስተ በአታት ወውስተ ሕዝአታት ወታሕተ ጾላዕት ወውስተ ግበብ ወውስተ ዐዘቅታት ።
ወቦ እለ ዐደዉ ዮርዳኖስ ውስተ ምድረ ጋድ ወገለዓድ ወሳኦልሰ ዓዲሁ ሀለወ ውስተ ገልገላ ወኵሉ ሕዝብ ኀደጉ ተሊዎቶ ።
ወኀለፉ እልክቱ ሰሱዕ መዋዕል ዘይቤሎ ሳሙኤል ዘአስምዐ ሳዕሌሁ ወኢመጽአ ሳሙኤል ውስተ ገልገላ ወተዘርዉ ኵሉ ሕዝብ እምኔሁ ።
ወይቤ ሳኦል አምጽኡ ሊተ ዘእገብር መሥዋዕተ ሰላም ።
ወእምዝ ሶበ ፈጸመ ገቢረ መሥዋዕት ናሁ መጽአ ሳሙኤል ወወፅአ ሳኦል ወተቀበሎ ከመ ይባርኮ ።
ወይቤሎ ሳሙኤል ምንተ ገበርከ ።
ወይቤሎ ሳኦል እስመ ርኢኩ ከመ ተዘርወ ሕዝብ እምኔየ ወአንተኒ ኢመጻእከ በከመ ትቤለኒ ዘአስማዕከ ላዕሌየ በእንተ መዋዕል ወኢሎፍሊኒ ተጋብኡ ውስተ መኬማስ ።
ወእቤ ይእዜ ይወርዱ ኢሎፍሊ ኀቤየ ውስተ ገልገላ ወገጸ እግዚአብሔርኒ ኢሰአልኩ ወተዐጊሥየ ገበርኩ መሥዋዕተ ።
ወይቤሎ ሳሙኤል ለሳኦል አበስከ ዘኢዐቀብከ ትእዛዝየ ዘአዘዘከ እግዚአብሔር በከመ ይእዜ አስተዳለወ እግዚአብሔር ለዓለም መንግሥተከ ለእስራኤል ።
ወይእዜኒ ኢትቀውም መንግሥትከ ወየኀሥሥ ሎቱ እግዚአብሔር ብእሴ ዘከመ ልቡ ።
ወይሠይሞ እግዚአብሔር ንጉሠ ላዕለ ሕዝቡ እስመ ኢዐቀብከ ኵሎ ዘአዘዘከ እግዚአብሔር ።
ወተንሥአ ሳሙኤል ይሖር ፍኖቶ ውስተ ገልገላ ።
ወእለ ተርፉ ሕዝብ ዐርጉ ወተለውዎ ለሳኦል ወኀለፉ ይትቀበልዎሙ ለሕዝብ እለ ሖሩ ይትቃተሉ ሎሙ ወበጽሑ ውስተ ገልገላ ዘብንያም ውስተ ገባኦን ።
ወኈለቆሙ ሳኦል ለሕዝብ እለ ተረከቡ ምስሌሁ ወኮኑ ስድስተ ምእተ ብእሴ ።
ወሳኦልኒ ወዮናታን ወልዱ ወሕዝብኒ እለ ተረክቡ ምስሌሁ ነበሩ ውስተ ገባኦን ዘብንያም ወበከዩ ወኢሎፍሊኒ ተዐየኑ ውስተ መኬማስ ።
ወወፅኡ መስተቃትላን እምነ ሐቅለ ኢሎፍሊ ሠለስቱ ሰራዊት ወሖረ አሐዱ ሰርዌ ላዕለ ፍኖት እንተ ትኔጽር መንገለ ጎፌር ዘኀበ ሶጋክ ።
ወአሐዱ ሰርዌ ላዕለ ፍኖት እንተ ትኔጽር ዲባ ቤቶሮን ወአሐዱ ሰርዌ ዲበ ፍኖት እንተ ትኔጽር ላዕለ ገባኦን ወትነሔውጽ ዲበ ጋይ ዘሳቢ ።
ወአልቦ ነሃቤ ሐፂን ውስተ ኵሉ ምድረ እስራኤል እስመ ይቤሉ ኢሎፍሊ ኢይግበሩ ሎሙ ለዕብራውያን ሰይፈ ወኲናተ ።
ወይወርዱ ኵሎሙ እስራኤል ውስተ ምድረ ኢሎፍሊ ከመ ይንሀቡ ሎሙ ንዋየ ሐቅሎሙ ወጕድቦሙ ወማዕፀዶሙ ።
ወማእረርሰ በጽሐ ለዐፂድ ወሠለስቱ ሰቅል ሤጡ ለማዕበሉ ወለጕድብኒ ወለማዕፀድኒ ከማሁ ሤጡ ።
ወይእተ አሚረ አመ ፀብአ መኬማስ አልቦ ዘተረክበ ሰይፍ ወኲናት ውስተ እደዊሆሙ ።
ለኵሉ ሕዝብ እለ ምስለ ሳኦል ወዮናታን ወተረክበ ለሳኦል ወለዮናታን ወልዱ ።
ወኢሎፍሊሰ ተቃተለ ምስለ እስራኤል ወጐዩ ሰብአ እስራኤል እምቅድመ ገጾሙ ለኢሎፍሊ ወቀተልዎሙ ወወድቁ በደብረ ጌላቡሄ ።
ወረከብዎሙ ኢሎፍሊ ለሳኦል ወለደቁ ወቅተልዎሙ ኢሎፍሊ ለዮናታን ወለአሚናዳብ ወለሜልኪስ ወልደ ሳኦል ።
ወጸንዐ ቀትል ላዕለ ሳኦል ወረከብዎ ሰብአ ቀንጥስጤ ዕደው ነዳፍያን ወነደፍዎ ጸኮ ።
ወይቤሎ ሳኦል ለዘይጸውር ንዋየ ሐቅሉ ምላሕ ሰይፈከ ወርግዘኒ ቦቱ ከመ ኢይምጽኡ እሉ ቈላፋን ወኢይርግዙኒ ወኢይሳለቁ ላዕሌየ ።
ወአበዮ ዝክቱ ዘይጸውር ንዋየ ሐቅሉ እስመ ፈርሀ ጥቅ ወነሥአ ሳኦል ሰይፎ ወተረግዘ ለሊሁ ቦቱ ።
ወሶበ ርእየ ዝኩ ዘይጸውር ንዋየ ሐቅሉ ከመ ሞተ ሳኦል ተረግዘ ውእቱኒ በሰይፉ ለሊሁ ወሞተ ምስሌሁ ።
ጠሞተ ሳኦልኒ ወሠለስቱ ደቂቁ ወዘይጸውር ንዋየ ሐቅሉ ይእተ አሚረ ኅቡረ ሞቱ ።
ወርእዩ ሰብአ እስራኤል እለ ውስተ ማዕዶተ ቈላ ወእለ ውስተ ማሰዶተ ዮርዳኖስ ከመ ጐዩ ሰብአ እስራኤል ።
ወከመ ሞተ ሳኦል ወደቂቁ ወኀደጉ አህጉሪሆሙ ወጐዩ ወመጽኤ ኢሎፍሊ ወነበሩ ውስቴቱ ።
ወእምዝ በሳኒታ መጽኡ ኢሎፍሊ ከመ ይስልብዎሙ ለእለ ሞቱ ወረከብዎሙ ለሳኦል ወለሠለስቱ ደቂቁ በኀበ ወድቁ በደብረ ጌላቡሄ ።
ወገፍትዕዎሙ ወሰለብዎሙ ወፈነዉ ይዜንዉ ውስተ ኢሎፍሊ ዘዐውዶሙ ወይዜንዉ ለአማልክቲሆሙ ወለአሕዛቢሆሙ ።
ወአንበሩ ንዋየ ሐቅሉ ውስተ አስጥርጥዮን ወበድኖሙሰ ሰቀሉ ውስተ አረፍተ ቤተ ሶም ።
ወሶበ ስምሁ እለ ይነብሩ ውስተ ኢያቢስ ዘገለዓድ ዘገብሩ ኢሎፍሊ ላዕለ ሳኦል ።
ተንሥኡ ኵሉ ዕደወ ኀይል ወሖሩ ኵላ ሌሊተ ወነሥኡ በድኖ ለሳኦል ወበድኖ ለዮናታን ወልዱ እምነ አረፍተ ቤተ ሶም ወአምጽእዎሙ ውስተ ኢያቢስ ወአውዐይዎሙ በህየ ።
ወነሥኡ አዕፅምቲሆሙ ወቅበርዎሙ መትሕት አሩራን እንተ ውስተ ኢያቢስ ወጾሙ ሰቡበ መዋዕለ ።
ወእምዝ ተጋብኡ ኢሎፍሊ በእማንቱ መዋዕል ምስለ ተዓይኒሆሙ ወወፅኡ ይፅብእዎሙ ለእስራኤል ።
ወይቤሎ አንኩስ ለዳዊት አእምሮ አእምር ከመ ምስሌየ ትወፅእ ፀብአ አንተ ወሰብእከ ።
ወይቤሎ ዳዊት ለአንኩስ እምይእዜ አይድዖ ለገብርከ ዘከመ ይገብር ወይቤሎ አንኩስ ለዳዊት ናሁ ሤምኩከ ዐቃቤ ሥጋየ ለዝላፉ በኵሉ መዋዕል ።
ወሞተ ሳሙኤል ወበከይዎ ኵሉ እስራኤል ወቀበርዎ ውስተ አርማቴም ውስተ ሀገሩ ወሳኦልሰ ሰዐሮሙ ለእለ ያነቅሁ ምውተ ወለማእምራን እምነ ምድር ።
ወተጋብኡ ኢሎፍሊ ወመጽኡ ወተዐየኑ ውስተ ሱማን ወአለተጋብኦሙ ሳኦል ለኵሉ ሰብአ እስራኤል ወተዐየኑ በጌላቡሄ ።
ወሶበ ርእየ ሳኦል ተዓይኒሆሙ ለኢሎፍሊ ፈርሀ ወደንገፀ ልቡ ጥቀ ።
ወተስእለ ሳኦል ቃለ እግዚአብሔር ወኢያውሥኦ ወኢበሐላምያን ወኢበመንግራን ወኢበነቢያት ።
ወይቤሎሙ ሳኦል ለደቁ ኅሡ ሊተ ብእሲተ እንተ ታነቅህ ምውት ወእሖር ኀቤሃ ወእስኦላ ወይቤልዎ ደቁሀለወት ብእሲት እንተ ታነቅህ ምውተ በኤንዶር ።
ወተገልበበ ሳኦል ወለብሰ ባዕደ አልባሰ ወሖረ ውእቱ ወካልአን ክልኤቱ ዕደው ምስሌሁ ወመጽእ ኀቤሃ ለይእቲ ብእሲት በሌሊት ወይቤላ ሳኦል አስተቃስሚ ሊተ ወአንቅህዮ ሊተ ለዘ አነ እቤለኪ ።
ወትቤሎ ይእቲ ብእሲት ታአምር ለሊከ ኵሎ ዘገብረ ሳኦል ወዘከመ ሠረዎን ለእለ ያነቅሃ ምውተ ወለማእምራን እምነ ምድር ወለምንት አንተ ታሠግራ ለነፍስየ ከመ ታቅትላ ።
ወመሐለ ላቲ ሳኦል ወይቤላ ሕያው እግዚአብሔር ከመ አልቦ ዘይረክበኪ ሕሡም በበይነ ዝንቱ ነገር ።
ወትቤሎ ይእቲ ብእሲት መነ ትፈቅድ አንቅህ ለከ ወይቤላ ሳሙኤልሃ አንቅሂ ሊተ ።
ወሶበ ርእየቶ ይእቲ ብእሲት ለሳሙኤል ጸርኀት በዐቢይ ቃል ወትቤሎ ይእቲ ብእሲት ለሳኦል ለምንት እስተሐቀርከኒ እንዘ አንተ ውእቱ ሳኦል ።
ወይቤላ ንጉሥ ኢትፍርሂ ንግርኒ ዳእሙ መነ ርኢኪ ወትቤሎ አማልክተ ርኢኩ የዐርጉ እምነ ምድር ።
ወይቤላ ምንተ ርኢሊ ወትቤሎ ብእሴ ዘርቱዐ የዐርግ እምነ ምድር ወይላብስ ዐጽፈ ወአእመረ ሳኦል ከመ ሳሙኤል ውእቱ ወደነነ ወሰገደ ሎቱ በገጹ ውስተ ምድር ።
ወይቤሎ ሳሙኤል ለምንት አጽሐብከኒ ከመ ታዕርገኒ ።
ወይቤሎ ሳኦል እስመ ተመንደብኩ ጥቀ እስመ ፀብኡኒ ኢሎፍሊ ወእግዚአብሔርኒ ኀደገኒ ወኢያውሥአኒ ዳግመ እንከ ወኢበእደ ነቢያት ወኢበላዕለ ሐላምያን ።
ወይእዜኒ ጸዋዕኩከ ከመ ታይድዐኒ ዘከመ እገብር ።
ወይቤሎ ሳሙኤል ለምንት ትሴአለኒ እንዘ እግዚአብሔር ኀደገከ ወገብአ ምስለ ካልእከ ።
ወገብረ እግዚአብሔር ላዕሌከ በከመ ነበበ በእዴየ ወይሳጥጣ እግዚአብሔር ለመንግሥትከ እምነ እዴከ ወይሁባ ለካልእከ ለዳዊት ።
እስመ ኢሰማዕከ ቃለ እግዚአብሔር ወኢገበርከ ሎቱ መዐቶ ላዕለ ዐማሌቅ ወበበይነ ዝንቱ ነገር ገብረ እግዚአብሔር ላዕሌከ ዮም ።
ወያገብእሙ እግዚአብሔር ለእስራኤል ምስሌከ ውስተ እዴሆሙ ለኢሎፍሊ ወይቤሎ ሳሙኤል ጌሠመ አንተ ወደቂቅከ ምስሌከ ።
ትወድቁ ወትዕይንቶሙ ለእስራኤል ያገብኦሙ ውስተ እዴሆሙ ለኢሎፍሌ ።
ወወድቀ ፍጡነ ሳኦል እንዘ ይቀውም ውስተ ምድር ወፈርሀ ጥቀ እምነ ቃሉ ለሳሙኤል ወአልቦ ኀይለ እስመ ኢበልዐ እከለ ይእተ አሚረ ሌሊተ ወመዓልተ ።
ወቦአት እንታክቲ ብእሲት ኀቤሁ ለሳኦል ወረከበቶ ድንጉፀ ጥቀ ወትቤሎ ናሁ ሰምዐተከ አመትከ ቃለከ ወመጠውክዋ ለነፍስየ በእዴየ ወሰማዕኩ ቃለከ ዘነባብከኒ ።
ወይእዜኒ ስማዕ ቃላ ለአመትከ ወአምጽእ ኅብስተ ቅድሜከ ወትብላዕ ወትርከብ ኀይለ እስመ ተሐውር ውስተ ፍኖት ።
ወአበየ በሊዐ ወአጽሐብዎ ደቁ ወይእቲኒ ብእሲት ወሰምዐ ቃሎሙ ወተንሥእ እምነ ምድር ወነበረ ዲበ መንበር ።
ወባቲ ይእቲ ብእሲት እጓለ ላህም ሥቡሐ ውስተ ቤታ ወጠብሐቶ ፍጡነ ወነሥአት ሐሪጸ ወሎሰት ወደፈነት ናእተ ።
ወአምጽአት ቅድሜሁ ለሳኦል ወቅድመ ደቁ ወበልዑ ወተንሥኡ ወሖሩ በይእቲ ሌሊት ።
ወትቤ ጸንዐ ልብየ በእግዚአብሔር ወተለዐለ ቀርንየ በአምላኪየ ወመድኀንየ ርሕበ አፉየ ላዕለ ጸላእትየ ወተፈሣሕኩ በፍርቃንከ ።
እስመ አልቦ ቅዱስ ከመ እግዚአብሔር ወአልቦ ጻድቅ ከመ አምላክነ ወአልቦ ቅዱስ ዘእንበሌከ ።
ኢትትመክሑ ወኢትንብቡ ዐቢያተ ወኢይፃእ እምአፉክሙ ዐቢይ ነገር እስመ እግዚአብሔር አምላክ ማእምር ውእቱ ወእግዚአብሔር ያስተዴሉ ምግባሮ ።
ወአድከመ ቀስተ ኀያላን ወአቅነቶሙ ኀይለ ለድኩማን ።
ጽጉባነ እክል ኀጥኡ ወርኁባን ጸግቡ እስመ መካን ወለደት ሰብዐተ ወእንተሰ ብዙኅ ባቲ ስእነት ወሊደ ።
እግዚአብሔር ይቀትል ወያሐዩ ወያወርድ ውስተ ሲኦል ወያዐርግ ።
እግዚአብሔር ያነዲ ወያብዕል ያቴሕት ወያሌዕል ።
ያነሥኦ እምድር ለነዳይ ወይመጥቆ እምነ መሬት ለምስኪን ከመ ያንብሮ ምስለ ዕበይተ ሕዝቡ ወያወርሶ መንበረ ክብር ።
ወይሁቦ ጸሎቶ ለዘጸለየ ወባረከ ዓመቶሙ ለጻድቃን እስመ ኢኮነ ጽኑዐ ኀይለ እጓለ እመሕያው ።
እግዚአብሔር ያደውዮሙ ለፀሩ ።
እግዚአብሔር ባሕቲቱ ቅዱስ ኢይትመካሕ ጠቢብ በጥበቡ ወኢይትመካሕ ኀያል በኀይሉ ወኢይትመከሕ ባዕል በብዕሉ ።
ወኀደገቶ ህየ ቅድመ እግዚአብሔር ወአተወት አርማቴም ወሕፃንሰ ነበረ ይትለአክ ቅድመ እግዚአብሔር ወቅድመ ኤሊ ካህን ።
ወደቂቀ ኤሊ ካህን እኩያን እሙንቱ ወኢያአምርዎ ለእግዚአብሔር ።
ወኢሕገ ካህን ዘእምኀበ ኵሉ ሕዝብ እለ ይሠውዑ ወይመጽእ ወልሰ ካህን ሶበ ያበስሉ ሥጋ ወያመጽእ መኈስሰ ምስሌሁ ።
ወይወድዮ ወስተ ጽሕርት ወእመኒ ውስተ ዐቢይ ጽሕርት ወእመኒ ውስተ መቅጹት ወኵሎ ።
ዘአውፅአ ውእቱ መኈስስ ይነሥእ ሎቱ ካህን ወከማሁ ይገብሩ ለኵሉ እስራኤል ለእለ ይመጽኡ ይሡዑ ለእግዚአብሔር በሴሎም ።
ወዘእንበለ ይጢስ ሥብሕ ይመጽእ ወልደ ካህን ወይብሎ ለውእቱ ብእሲ ዘይሠውዕ ሀበኒ ሥጋ ዘንጠብስ ለካህን ወኢይነሥእ እምኀቤከ ብሱለ እምውስተ ጽሕርት ።
ወይቤሎ ዝክቱ ብእሲ ዘይሠውዕ ይጢስ ምዕረ ይቅድም ሥብሕ ዘበሕጉ ወንሣእ ለከ እምኵሉ ዘፈተወት ነፍስከ ወይቤሎ አልቦ ።
ይእዜ ሀበኒ ወእመ አኮሰ እነሥእ ወአሀይደከ ።
ወኮነት ዛቲ ኀጢአቶሙ ለእሙንቱ ደቂቅ ቅድመ እግዚአብሔር ዐበየ ጥቀ እስመ አበሱ ላዕለ መሥዋዕተ እግዚአብሔር ።
ወሳሙኤልሰ ሀለወ ቅድመ እግዚአብሔር ይትለአክ ወወሬዛ ውእቱ ወይቀንት ኤፉደ ።
ወልብሰ ዐጽፍ ገብረት ሎቱ እሙ ንስቲተ ወወሰደት ሎቱ አመ መዋዕለ ተዐርግ ምስለ ምታ ከመ ይሡዑ መሥዋዕተ ዘለለመዋዕል ።
ወባረኮሙ ኤሊ ለሕልቃና ወለብእሲቱ ወይቤሎ ለይዕሲከ እግዚአብሔር ዘርአ እምነ ዛቲ ብእሲት ህየንተ ዝንቱ ዘአባእኮ ለእግዚአብሔር ወአተወ ውእቱ ብእሲ ብሔሮ ።
ወሐወጻ እግዚአብሔር ለሐና ወወለደት ዓዲ ሠለስተ ደቂቀ ወክልኤተ አዋልደ ወዐብየ ዝንቱ ወልድ ሳሙኤል ቅድመ እግዚአብሔር ።
ወኤሊሰ ልህቀ ጥቀ ወሰምዐ ዘከመ ይሬስይዎሙ ደቂቁ ለደቂቀ እስራኤል ።
ወይቤሎሙ ለምንት ትገብሩ ዘንተ ነገረ ዘእሰምዕ አነ በኀበ ኵሉ ሕዝበ እግዚአብሔር ።
እንቢክሙ ደቂቅየ እንቢክሙ እስመ ኢኮነ ሠናየ ዝንቱ ነገር ዘአነ እሰምዕ ኢትክልእዎ ለሕዝብ ተቀንዮ ለእግዚአብሔር ።
ለእመቦ ዘአበሰ አሐዱ ብእሲ ላዕለ ብእሲ ወገብረ ኀጢአተ ይጼልዩ ሎቱ ኀበ እግዚአብሔር ወእመሰ ለእግዚአብሔር አበስ መኑ ይጼሊ ሎቱ ።
ወአበዩ ሰሚዖተ ቃለ አቡሆሙ እስመ ፈቂደ ፈቀደ እግዚአብሔር ያማስኖሙ ።
ወዝክቱሰ ወልድ ሳሙኤል የሐውር በሠናይ ምስለ እግዚአብሔር ወምስለ ሰብእ ።
ወመጽአ ብእሴ እግዚአብሔር ኀበ ኤሊ ወይቤሎ ከመዝ ይቤ እግዚአብሔር ።
አስተርእዮ አስተርአይኩ ለቤተ አቡከ እንዘ ሀለዉ ውስተ ምድረ ግብጽ እንዘ አግብርት እሙንቱ ለፈርዖን ።
ወኀረይክዎ ለቤተ አቡከ እምነ ኵሉ ቤተ እስራኤል ከመ ይኩኑኒ ካህናተ ወያዕርጉ ውስተ ምሥዋዕየ ወይዕጥኑ ዕጣነ ወይጹሩ ኤፉደ ።
ወወሀብክዎ ለቤተ አቡከ ኵሎ ዘበእሳት ይትገበር ዘእምኀበ ደቂቀ እስራኤል ።
ወለምንት በእኪት ዐይን ነጸርከ ላዕለ መሥዋዕትየ ወላዕለ ዕጣንየ ።
ወአብደርከ ደቂቀከ እምኔየ በእንተ በረከት ቀዳሜ ኵሉ መሥዋዕቶሙ ለእስራኤል ዘበቅድሜየ ።
በእንተ ዝንቱ ከመዝ ይቤ እግዚአብሔር አምላከ እስራኤል ።
እቤ ከመ ቤትከ ወቤተ አቡከ ትነብሩ ቅድሜየ ለዓለም ወይእዜሰ ይቤ እግዚአብሔር ሐሰ ሊተ ዳእሙ ለእለ አክበሩኒ አከብሮሙ ወዘኒ አስተሐቀረኒ አስተሐቅሮ ።
ወናሁ ይመጽእ መዋዕል ወእሤርዎ ለዘርእከ ወለዘርአ ቤተ አቡከ ።
ወኢይትረከብ ለከ በውስተ ቤትከ ልሂቅ በኵሉ መዋዕል ።
ወኢይሰዐር ብእሲ እምነ መሥዋዕትየ ዘይፌጽም በአዕይንቲሁ ወይጽህቅ በነፍሱ ወኵሉ እለ ተርፉ እምነ ቤትከ ይወድቁ በኲናተ ዕደው ።
ወዝንቱ ውእቱ ተአምር ለከ ዘይመጽእ ላዕለ ክልኤሆሙ ደቂቅከ ኦፍኒ ወፊንሐስ ክልኤሆሙ ይመውቱ በአሐቲ ዕለት ።
ወአቀውም ሊተ ካህነ ዘይገብር ኵሎ ዘውስተ ልብየ ወዘውስተ ነፍስየ ምእመነ ወአሐንጽ ሎቱ ቤተ ምእመነ ወይበውእ ቅድመ መሲሕየ በኵሉ መዋዕል ።
ወእለ ተርፉ እምነ ቤትከ ይመጽኡ ይስግዱ ሎቱ ለብሩር አቦሊ ወይብልዎ ግድፈኒ ውስተ አሐቲ እምካህናቲከ ኀበ እበልዕ እክለ ።
ተጋብኡ ኢሎፍሊ ላዕለ እስራኤል ከመ ይቅትልዎሙ ወወጽኡ እስራኤል ወተቀበልዎሙ ይትቃተልዎሙ ወተዐየኑ ውስተ አቤኔዜር ወኢሎፍሊ ተዐየኑ ውስተ አፌቅ ።
ወተአኀዝዎሙ ኢሎፍሊ ወተቃተልዎሙ ለእስራኤል ወነትዑ እስራኤል ወወደቁ ቅድመ ኢሎፍሊ ።
ወሞቱ በውስተ ቀትል በገዳም አርብዓ ምእት ብእሲ ።
ወገብኡ ሕዝብ ውስተ ትዕይንት ወይቤሉ ሊቃውንተ እስራኤል በበይነ ምንት አውደቀነ እግዚአብሔር ዮም ቅድሜሆሙ ለኢሎፍሊ ።
ንንሣእ ታቦተ አምላክነ እምሴሎም ወትሖር ምስሌነ ወታድኅነነ እምነ እዴሆሙ ለፀርነ ።
ወለአኩ ሕዝብ ውስተ ሴሎም ወአምጽእዋ እምህየ ለታቦተ እግዚአብሔር ምስለ ኪሩብ ዘይነብር ላዕሌሃ ።
ወክልኤሆሙ ደቂቀ ኤሊ ምስለ ታቦት ኦፍኒ ወፊንሐስ ።
ወሶበ በጽሐት ታቦተ እግዚአብሔር ውስተ ትዕይንት ወውዑ እስራኤል በዐቢይ ቃል ወደንገፀት ምድር ።
ወሰምዑ ኢሎፍሊ ዘንተ ውውዓ ወይቤሉ ኢሎፍሊ ምንት ውእቱ ዝንቱ ውውዓ ዐቢይ ዘውስተ ተዓይኒሆሙ ለዕብራውያን ።
ወአእመሩ ከመ ታቦተ እግዚአብሔር በጽሐት ውስተ ትዕይንት ።
ወይቤሉ ኢሎፍሊ ሶበ ፈርሁ አሌ ለነ እስመ አማልክት መጽኡ ኀቤሆሙ ለእሉ ።
አሌ ለነ መኑ ያድኅነነ እምእዴሆሙ ለእሉ አማልክት ጽኑዓን ።
አሉ እሙንቱ አማልክት እለ ቀተልዎሙ ለግብጽ በኵሉ መቅሠፍት ወበገዳምኒ ።
ጸንሁ ወኮኑ ዕደወ ወተቃተልዎሙ ።
ወእምዝ ሶበ ተቃተልዎሙ ወድቁ ሰብአ እስራኤል ቅድመ ኢሎፍሊ ወጐዩ ኵሎሙ ውስተ አብያቲሆሙ ወኮነ ቀትል ዐቢይ ጥቀ ወወድቁ እምነ እስራኤል ሠለስቱ አልፍ ብእሲ ።
ወነሥእዋ ለታቦተ እግዚአብሔር ወሞቱ ክልኤሆሙ ደቂቁ ለኤሊ ኦፍኒ ወፈንሐስ ።
ወሮጸ ብእሲ ኢያሜናይ እምኀበ ይትቃተሉ ወበጽሐ ውስተ ሴሎም በይእቲ ዕለት ወሥጡጥ አልባሲሁ ወመሬት ውስተ ርእሱ ።
ወበጽሐ ወናሁ ኤሊ ይነብር ውስተ መንበር ኀበ ኆኅተ አንቀጽ ወይኔጽር መንገለ ፍኖት እስመ ይትሐዘብ ልቡ በእንተ ታቦተ እግዚአብሔር ።
ወቦአ ውእቱ ብእሲ ውስተ ሀገር ወዜነወ ወጸርኀት ሀገር ።
ወሰምዐ ኤሊ ቃለ ጽራኀ ወይቤ ምንት ውእቱ ዝንቱ ጽራኀ ወሮጸ ውእቱ ብእሲ ወቦአ ወዜነዎ ለኤሊ ።
ወኤሊሰ ወልደ ተስዓ ዓም ውእቱ ወአዕይንቲሁኒ ተሐምጋ ወኢይሬኢ ።
ዝኩ ብእሲ ወይቤሎ አነ ውእቱ ብእሲ ዘመጻእኩ እምነ ትዕይንት እምኀበ ቀትል ጐየይኩ አነ ዮም ወይቤሎ ኤሊ ምንትኑ ነገሩ ዘኮነ ወልድየ ።
ወአውሥአ ውእቱ ብእሲ ወይቤሎ ጐዩ ሰብአ እስራኤል እምቅድመ ገጾሙ ስኢሎፍሊ ።
ወኮነ ዐቢይ ቀትል ላዕለ ሕዝብ ወሞቱ ክልኤሆሙ ደቂቅከ ወነሥእዋ ለታቦተ እግዚአብሔር ።
ወእምዝ ተዘከራ ለታቦተ እግዚአብሔር ወወድቀ እምውስተ መንበሩ ድኅሪተ ኀበ ኆኀት ።
ወተሰብረ ዘባኑ ወሞተ እስመ ልሂቅ ብእሲሁ ወክቡድ ውእቱ ወኰነኖሙ ውእቱ ለእስራኤል አርብዓ ዓመተ ።
ወመርዓቱኒ ብእሲተ ፊንሐስ ሀስወት ትወልድ ።
ወሶበ ሰምዐት ከመ ነሥእዋ ለታቦተ እግዚአብሔር ወከመ ሞተ ሐሙሃ በከየት ወእምዝ ወለደት ወተመይጠ ላዕሌሃ ሕማማ ።
ወሞተት በእማንቱ መዋዕል ወይቤላሃ አንስት እለ ይቀውማ ኀቤሃ ኢትፍርሂ እስመ ወልደ ወለድኪ ወኢያውሥአቶን ወኢያእመረ ልበ ።
ወሰመይዎ ለውእቱ ሕፃን ዌቦርኮኤቦት በእንተ ታቦተ እግዚአብሔር ወበእንተ ሐሙሃ ወበእንተ ምታ ።
አመ ኮነ ስድስቱ ምእት ወበአሐዱ ዓመተ ሕይወቱ ለኖኅ በካልእ ወርኅ በዐሡሩ ወሰኑዩ ለጽልመት በይእቲ ዕለት ተሠጠ ኵሉ ቀላያት ወተርኅወ አስራበ ሰማይ ።
ወኮነ ዝናም ላዕለ ምድር አርብዓ ዕለተ ወአርብዓ ሌሊተ ።
ወበይእቲ ዕለት ቦአ ኖኅ ወሴም ወካም ወያፌት ደቂቁ ወብእሲቱ ወአንስትያ ደቂቁ ምስሌሁ ውስተ ታቦት ።
ወአራዊትኒ በበዘመዶሙ ወኵሉ እንስሳ በበዘመዱ ወኵሉ ዘይትሐወስ ወኵሉ አዕዋፍ በበዘመዶሙ ቦኡ ውስተ ታቦት ።
ኀበ ኖኅ ክልኤቱ ክልኤቱ እምነ ኵሉ ዘሥጋ ።
ቦኡ በከመ አዘዘ እግዚእ እግዚአብሔር ወዐጸዋ እግዚአብሔር ለታቦት እምነ አፍአ ።
ወኮነ አይኅ ላዕለ ምድር አርብዓ ዕለት ወአርብዓ ሌሊተ ወመልአ ማይ ወአልዐላ እግዚአብሔር ለታቦት ወተለዐለት እምነ ምድር ።
ወጸንዐ ማይ ጥቀ ላዕለ ምድር ወበዝኀ ወጸለለት ይእቲ ታቦት ላዕለ ማይ ።
ወፈድፋደ በዝኀ ጥቀ ማይ ዲበ ምድር ወከደነ ኵሎ አድባረ ነዋኃተ ዘመትሕተ ሰማይ ።
ዐሠርተ ወኀምስተ እመተ ተለዐለ መልዕልቶሙ ማይ ።
ወሞተ ኵሉ ዘሥጋ ወዘይትኀወስ ዲበ ምድር ወኵሉ እጓለ እመሕያው ።
ወኵሉ ዘመንፈስ ወኵሉ ዘሀሎ ላዕለ የብስ ሞተ ።
ወተደምሰሰ ኵሉ ዘይትኀወስ ዲበ ገጸ ምድር እምእጓለ እመሕያው እስከ እንስሳ ወዘይትሐወስ ወአዕዋፈ ሰማይ ወተደምሰሰ እምነ ምድር ወተርፈ ኖኅ ባሕቲቱ ወእለ ምስሌሁ ውስተ ታቦት ።
ወተለዐለ ማይ መልዕልተ ምድር ምእተ ወኀምሳ ዕለተ ።
ወአሐዱ ነገሩ ለኵሉ ዓለም ወአሐዱ ቀሉ ።
ወኮነ እምድኅረ ተንሥኡ እምጽባሕ ረከቡ ገዳመ በምድረ ሰናአር ወኀደሩ ህየ ።
ወተባሀሉ አሐዱ ምስለ ካልኡ ንዑ ንጥፋሕ ግንፋለ ወናብስሎ በእሳት ወኮኖሙ ግንፋሎሙ እብነ ወፒሳ ጽቡሮሙ ።
ወተባሀሉ ንዑ ንንድቀ ሀገረ ወማኅፈደ ዘይበጽሕ ርእሱ ውስተ ሰማይ ወንግበር ለነ ስመ እንበለ ንዘረው ውስተ ኵሉ ገጸ ምድር ።
ወወረደ እግዚአብሔር ይርአይ ውስተ ሀገሮሙ ከመ ይርአይ ውእተ ማኅፈደ ዘነደቁ እጓለ እመሕያው ።
ወይቤ እግዚአብሔር ናሁ አሐዱ ዘመድ ውእቱ ኵሉ ውአሐዱ ነገሩ ወከመዝ አኀዙ ይግበሩ ።
ወኢየኀድጉ ይእዜኒ ገቢረ ዘሐለዩ ።
ንዑ ንረድ ወንክዐዎ ለነገሮሙ ከመ ኢይሳምዑ ነገሮሙ አሐዱ ምስለ ካልኡ ።
ወዘረዎሙ እግዚአብሔር ውስተ ገጸ ኵሉ ምድር ወኀደጉ እንከ ነዲቆታ ለይእቲ ሀገር ወለውእቱ ማኅፈድ ።
ወበእንተ ዝንቱ ተሰምየ ስማ ዝሩት እስመ በህየ ዘረዎሙ ለነገረ ኵሉ በሐውርት እግዚአብሔር ዘረዎ ለነገሮሙ ።
ወበህየ ዘረዎሙ እግዚአብሔር ለአሕዛብ ውስተ ገጸ ኵሉ ምድር ።
ወከመዝ ውእቱ ልደቱ ለሴም ምእት ዓም ሎቱ እምአመ ተወልደ አመ ይወልዶ ለአርፋክሳድ ወካልእ ዓም እምድኅረ አይኅ ።
ወሐይወ ሴም እምድኅረ ወለዶ ለአርፋክሳድ ሓምስቱ ምእት ዓመተ ወወለደ ደቀ ወአዋልደ ወሞተ ።
ወሐይወ አርፋክሳድ ምእት ሠላሳ ወሓምስቱ ዓመተ ወወለዶ ለቃያናን ።
ወሐይወ አርፋክሳድ እምድኅረ ወለዶ ለቃያናን አርባዕቱ ምእት ወሠላሳ ዓመተ ወወለደ ደቀ ወአዋልደ ወሞተ ።
ወሐይወ ቃያናን ምእት ሠላሳ ዓመተ ወወለዶ ለሳላ ወሐይወ ቃያናን እምድኅረ ወለዶ ለሳላ አርባዕቱ ምእት ወሠላሳ ዓመተ ወወለደ ደቀ ወአዋልደ ወሞተ ።
ወሐይወ ሳላ ምእት ሠላሳ ዓመተ ወወለዶ ለኤቤር ።
ወእምድኅረ ወለዶ ለኤቤር ሐይወ ሠለስቱ ምእት ሠላሳ ዓመተ ወወለደ ደቀ ወአዋልደ ወሞተ ።
ወሐይወ ኤቤር ምእት ሠላሳ አርባዕቱ ዓመተ ወወለዶ ለፋሌቅ ።
ወሐይወ ኤቤር እምድኅረ ወለዶ ለፋሌቅ ክልኤቱ ምእት ወሰብዓ ዓመተ ወወለደ ደቀ ወአዋልደ ወሞተ ።
ወሐይወ ፋሌቅ ምእት ሠላሳ ዓመተ ወወለዶ ለራጋው ።
ወሐይወ ፋሌቅ እምድኅረ ወለዶ ለራጋው ክልኤቱ ምእት ወተስዓቱ ዓመተ ወወለደ ደቀ ወአዋልደ ወሞተ ።
ወሐይወ ራጋው ምእት ሠላሳ ክልኤቱ ዓመተ ወወለዶ ለሴሮኅ ።
ወሐይወ ራጋው እምድኅረ ወለዶ ለሴሮኅ ክልኤቱ ምእት ወስብዓቱ ዓመተ ወወለደ ደቀ ወአዋልደ ወሞተ ።
ወሐይወ ሴሮኅ ምእት ሠላሳ ሓምስቱ ዓመተ ወወለዶ ለናኮር ።
ወሐይወ ሴሮኅ እምድኅረ ወለዶ ለናኮር ክልኤቱ ምእት ዓመተ ወወለደ ደቀ ወአዋልደ ወሞተ ።
ወሐይወ ናኮር ሰብዓ ወተስዓቱ ዓመተ ወወለዶ ለታራ ።
ወሐይወ ናኮር እምድኅረ ወለዶ ለታራ ምእት ዕሥራ ወተስዓቱ ዓመተ ወወለደ ደቀ ወአዋልደ ወሞተ ።
ወሐይወ ታራ ሰብዓ ዓመተ ውወለዶ ለአብራም ወለናኮር ወለአራን ።
ወአሪን ወለዶ ለሎጥ ።
ወሞተ አራን በኀበ ታራ አቡሁ በምድር እንተ በውስቴታ ተወልደ በምድረ ከላዴዎን ።
ወነሥኡ አብራም ወናኮር አንስቲያ ሎሙ ወስማ ለብእሲተ አብራም ሶራ ወለብእሲተ ናኮር ሜልካ ወለተ አራን አበ ሜልካ ወአበ ዮስካ ።
ወሶራሰ መካን ይእቲ ወኢትወልድ ።
ወነሥኦሙ ተራ ለአብራም ወልዶ ወለሎጥ ወልደ አራን ወልደ እኁሁ ወለሶራ መርዓቶሙ ብእሲተ አብራም ወልዱ ።
ወአውጽኦሙ እምነ ምድረ ከላዴዎን ከመ ይሑሩ ምድረ ከናአን ወሶበ በጽሑ ካራን ኀደሩ ህየ ።
ወኮነ ኵሉ መዋዕሊሁ ለታራ በካራን ክልኤቱ ምእት ወሓምስቱ ዓመተ ወሞተ ተራ በካራን ።
ወኮነ ሶበ አኀዙ ይብዝኁ ሰብእ ዲበ ምድር ወተወልዱ ሎሙ ደቂቅ ወአዋልድ ።
ወሶበ ርእዩ ውሉደ እግዚአብሔር አዋልደ ሰብእ ከመ ሠናያት እማንቱ ነሥኡ እምኔሆን አንስትያ ዘኀረዩ ወዘአፍቀሩ ።
ወይቤ እግዚአብሔር ሶቤሃ ኢየኀድር ውስተ እሙንቱ ሰብእ እስከ ለዓለም መንፈስየ እስመ እሙንቱ ዘሥጋ ባሕቱ ይኩን መዋዕሊሆሙ ምእት ወዕሥራ ዓመተ ።
ወበውእቱ መዋዕል ኮኑ እለ ያርብሕ ውስተ ምድር እስመ ቦኡ ውሉደ እግዚአብሔር ኀበ አዋልደ ሰብእ ወወለዳ ሎሙ እለ ያርብሕ እለ እምነ ፍጥረተ ዓለም ዕደወ ስም ።
ወሶበ ርእየ እግዚአብሔር ከመ በዝኅ እከዮሙ ለሰብእ ዲበ ምድር ወፈቃደ ሕሊናሆሙ ወልቦሙ እኩይ በኵሉ መዋዕል ።
ወነስሐ እግዚአብሔር በእንተ ዘገብሮ ለሰብእ ላዕለ ምድር ወሐለየ ።
ወይቤ እግዚአብሔር እግዚእ እደመስሶ ለእጓለ እመሕያው ዘገበርኩ እምገጸ ምድር እምነ ሰብእ እስከ እንስሳ ወአዕዋፈ ሰማይ ወኵሉ ዘይትኀወስ እስመ አነ ነሳሕኩ በእንተ ፈጢሮትየ ኪያሆሙ ።
ወኖኅሰ ረከበ ምሕረተ ወሣህለ በቅድመ እግዚአብሔር ።
ወከመዝ ውእቱ ፍጥረቱ ለኖኅ ወብእሲ ጻድቅ ውእቱ ወፍጹም በትውልዱ ወአሥመሮ ለእግዚአብሔር ።
ወወለደ ሠለስተ ደቂቀ እሉ እሙንቱ ሴም ወካም ወያፌት ።
ወማሰነት ምድር በቅድመ እግዚአብሔር ወመልአት ዐመፃ ።
ወርእያ እግዚአብሔር ለምድር ከመ ማሰነት ወከመ አማሰኑ ፍኖቶ በዲበ ምድር ኵሉ ዘሥጋ ።
ወይቤሎ እግዚአብሔር አምላኩ ለኖኅ ጊዜሁ ለእጓለ እመሕያው በጽሐ ቅድሜየ እስመ መልአ ዐመፃ ዲበ ምድር እምኔሆሙ ወናሁ አነ እደመስሶሙ ወለምድርኒ ።
ወግበር ለከ ታቦተ እንተ ዕፅ ወርብዕት ወከመዝ ትገብራ ለይእቲ ታቦት ወትቀብአ ፒሳ እንተ ውስጣ ወእንተ አፍአሃኒ በፒሳ ።
ወከመዝ ትገብራ ለይእቲ ታቦት ሠለስቱ ምእት በእመት ኑኃ ወሓምሳ በእመት ርሕባ ወሠላሳ በእመት ስራ ።
ወአስተጋብእ ተግበራ ለይእቲ ታቦት ወሶበ በጽሐተ ለተፈጽሞ አሐቲ እመተ ተርፋ ለተፈጽሞ ህየ ግበር ኆኅታ ውስተ ገቦሃ ወግበር ላቲ መዓርጋተ ተጽራሕ ወተሥላሰ ግበር ።
ወናሁ አነ አመጽእ ማየ አይኅ ዲበ ምድር ወእደመስሰ ኵሉ ዘሥጋ ወዘመንፈሰ ሕይወት ላዕለ ምድር ወዘሀሎ መትሕተ ሰማይ ወይመውት ኵሉ ዘሥጋ ።
ወአቀውም ኪዳንየ ምስሌከ ወትበውእ አንተ ወብእሲትከ ወደቂቅከ ወአንስትያ ደቂቅከ ምስሌከ ።
ወእምነ ኵሉ እንስሳ ወእምነ ኵሉ ዘይትሐወስ ወእምነ ኵሉ አራዊት ወእምነ ኵሉ ዘሥጋ ታበውእ ኀቤከ ወታበውእ ምስሌከ ተባዕተ ወአንስተ ።
ወአንተሰ ንሣእ ለከ እምነ ኵሉ መባልዕት ዘይሴሰዩ አስተጋብእ ኀቤከ ወይከውነከ መብልዐ ለከ ወሎሙ መብልዐ ።
ወገብረ ኖኅ በከመ አዘዞ እግዚአብሔር አምላኩ ከማሁ ገብረ ።
ወበእማንቱ መዋዕል አልቦሙ ንጉሠ እስራኤል ።
ወበእማንቱ መዋዕል የኀሥሡ ሎሙ ሕዝበ ዳን ርስተ ኀበ ይነብሩ እስመ ኢረከቡ እስከ ይእቲ አሚር ርስተ በማእከለ ሕዝበ እስራኤል ።
ወፈነው ደቂቀ ዳን እምነ ሕዝቦሙ ኀምስተ ዕደወ እምነ መክፈልቶሙ ደቂቀ ኀይል እምነ ሰአራ ወአስታሖል ከመ ይርአይዋ ለምድር ወያእምርዋ ወይቤልዎሙ ሑሩ ርእዩ ለነ ምድረ ።
ወበጽሑ ውስተ ደብረ ኤፍሬም ኀበ ቤተ ሚካ ወኀደሩ ህየ እሙንቱ ኀበ ቤተ ሚካ ።
ወአእመርዎ ቃሎ ለውእቱ ወልድ ወሬዛ ሌዋዊ ወቦኡ ህየ ።
ወይቤልዎ መኑ አምጽአከ ዝየ ወምንተ ትገብር በዝየ ወምንተ ብከ በዝየ ።
ወይቤሎሙ ከመዝ ወከመዝ ረሰየኒ ሚካ ወዐሰበኒ ወኮንክዎ ካህነ ።
ወይቤልዎ ተሰአል ኀበ እግዚአብሔር እመ ይሴርሐነ ፍኖተነ እንተ ነሐውር ውስቴታ ንሕነ ።
ወይቤሎሙ ውእቱ ካህን ሑሩ በሰላም ይእቲ ፍኖትክሙ ቅድመ እግዚአብሔር እንተ ባቲ ተሐውሩ ።
ወሖሩ እሙንቱ ዕደው ወበጽሑ ውስተ ሌሳ ወርእዩ ሕዝበ እለ ይነብሩ ውስቴታ ተአሚኖሙ ይነብሩ በሕገ ሲዶና ህዱአን ወዕሩፋን እንዘ ይትአመኑ ።
ወኢክህሉ ነቢበ ቃል ውስተ ምድር ርስተ መዝገብ እስመ ርሑቃን እሙንቱ እምነ ሲዶና ወአልቦሙ ተልሓፈ ምስለ ሶርያ ።
ወገብኡ እልክቱ ኀምስቱ ዕደው ኀበ አኀዊሆሙ ውስተ ሶራሐ ወኤስታሖል ወይቤልዎሙ ምንት ያነብረክሙ ።
ተንሥኡ ወንሑር ላዕሌሃ እስመ ቦእናሃ ወአንሶሰውናሃ ለይእቲ ምድር እስከ አጽናፊሃ ወርኢነ ሕዝበ እለ ይነብሩ ውስቴታ ተንሥኡ ወንዕረግ ላዕሌሆሙ ።
ወእምከመ ቦእክሙ ትበጽሑ ኀበ ሕዝብ እለ ተአሚኖሙ ይነብሩ ወምድርኒ ረኃብ እስመ አግብአ እግዚአብሔር ውስተ አዴክሙ ብሔረ ዘአልቦ ዘይትኀጣእ እምነ ኵሉ ቃል ዘተፈጥረ ውስተ ምድር ።
ወተንሥኡ እምነ ህየ አምነ ብሔረ ዳን እምነ ሰራሕ ወኤስታሖል ስድስቱ ምእት ብእሲ እለ ቅኑታኒሆሙ ይጸውሩ ንዋየ ሐቅሎሙ ።
ወዐርጉ ወኀደሩ ውስተ ቀርያትያርም ውስተ ይሁዳ ወበእንተ ዝንቱ ተሰምየ ውእቱ መካን ትዕይንተ ዳን እስከ ዮም መንገለ ድኅሬሃ ለቀርያትያርም ።
ወኀሊፎሙ እምህየ በጽሑ ውስተ ደብረ ኤፍሬም ወመጽኡ እስከ ኀበ ቤተ ሚካ ።
ወይቤልዎሙ እልክቱ ኀምስቱ ዕደው እለ ሖሩ ከመ ይርአይዋ ለይእቲ ምድረ ሌሳ ።
ወይቤልዎሙ ለአኀዊሆሙ ሶበ ታአምሩ ከመ ቦቱ ውስተ ዝንቱ አብያት ምስለ ወቴራፍን ወግልፎ ወስብኮ ወይእዜኒ አእምሩ ዘትገብሩ ።
ወገሐሡ ህየ ወቦኡ ውስተ ቤቱ ለውእቱ ወልድ ሌዋዊ ውስተ ቤተ ሚካ ።
ወተአምኅዎ እልክቱ ስድስቱ ምእት ብእሲ እንዘ ይጸውሩ ንዋየ ሐቅሎሙ ቅኑታኒሆሙ ወተጋብኡ ኀበ ኆኅተ አንቀጽ እለ እምነ ደቂቀ ዳን ።
ወዐርጉ እልክቱ ኀምስቱ ዕደው እለ ሖሩ ቀዲሙ ከመ ይርአዩ ምድረ ።
ወቦኡ ህየ ወነሥኡ ዝክተ ምስለ ወግልፎ ወቴራፍን ወስብኮ ወዝክቱሰ ካህን ይቀውም ኀበ ኆኅተ አንቀጽ ወእልክቱኒ ስድስቱ ምእት ብእሲ ይጸውሩ ንዋየ ሐቅሎሙ ቅኑታኒሆሙ ።
ወቦኡ እሙንቱ ዕደው ውስተ ቤተ ሚካ ወነሥኡ ዝክተ ግልፎ ወምስለ ወቴራፍን ወስብኮ ወይቤሎሙ ዝክቱ ካህን ምንተ ትገብሩ አንትሙ ።
ወይቤልዎ አርምም ወደይ እዴከ ውስተ አፉከ ወነዓ ምስሌነ ወትከውነነ አቡነ ወካህነ ቦኑ ይኄይሰከ ትኩን ካህነ ለአሐዱ ብእሲ እምነ ትኩን ካህነ ለነገድ ወለሕዝበ እስራኤል ።
ወተፈሥሐ ልቡ ለውእቱ ካህን ወነሥአ ውእተ ምስለ ወቴራፍን ወግልፎ ወስብኮ ወቦአ ማእከለ ሕዝብ ።
ወተመይጡ ወሖሩ ወነሥኡ ኵሎ ቤቶ ወጥሪቶ ዘክብሩ ወነድኡ ቅድሜሆሙ ።
ወእንበለ ይርሐቁ እምነ ቤት መጽአ ሚካ ወዕደው ሕዝብ እለ ቅሩበ ቤቱ ለሚካ ወጸርኁ እምድኅሬሆሙ ለደቂቀ ዳን ወአውየዉ ሎሙ ለደቂቀ ዳን ።
ወተመይጡ ገጾሙ ደቂቀ ዳን ወይቤልዎ ለሚካ ምንተ ኮንከ ዘትጸርኅ ።
ወይቤሎሙ ሚካ ግልፎየ ዘገበርኩ ነሣእክሙኒ ወካህንየኒ ወሖርክሙ ወምንተ እንከ ኀደግሙ ሊተ ወትብሉኒ ምንተ ትጸርኅ ።
ወይቤልዎ ደቂቀ ዳን ኢይሰማዕ እንከ ቃልከ ምስሌነ ወእመአኮሰ ይትራከቡከ ዕደው መሪራነ ነፍስ ወተሐጕል ዓዲ ነፍስከ ወነፍሰ ቤትከ ።
ወሖሩ ደቂቀ ዳን ፍኖቶሙ ወርእየ ሚካ ከመ ይጸንዕዎ ወተመይጠ ወአተወ ቤቶ ።
ወእሙንቱሰ ነሥኡ ኵሎ ዘገብረ ሚካ ወካህነኒ ወኵሎ ዘቦ ወሖሩ እስከ ሌሳ ላዕለ ሕዝብ ዕሩፍ ዘተአሚኖ ይነብር ወቀተልዎሙ በአፈ ኀፂን ወሀገሮሙኒ አውዐዩ ።
ወአልቦ ዘድኅነ እስመ ርኁቃን እሙንቱ እምነ ሲዶና ወአልቦሙ ተልሓፈ ምስለ ባዕድ ሰብእ ወይእቲሰ ውስተ ቈላት እንተ ቤተ ጦብ ወሐነጽዋ ለይእቲ ሀገር ወነበሩ ውስቴታ ።
ወሰመዩ ስማ ለይእቲ ሀገር ዳን በስመ አቡሆሙ ዳን ዘተወልደ ለእስራኤል ወስማሰ ለይእቲ ሀገር ቀዲሙ ሌሳ ።
ወአቀሙ ሎሙ ደቂቀ ዳን ግልፎ ዘሚካ ወዮናታን ወልደ ጌርሶም ወልደ ምናሴ ውእቱ ወደቂቁ ካህናት እሙንቱ ለሕዝበ ዳን እስከ አመ ፈለሰት ምድሮሙ ።
ወአቀሙ ሎሙ ግልፎ ዘሚካ ዘገብረ በኵሉ መዋዕል አምጣነ ነበረ ቤተ እግዚአብሔር ውስተ ሴሎም ።
ወኀለየት ዴቦራ ወባረቅ በይእቲ ዕለት ወትቤ እንዘ ተኀሊ ።
ሶበ አኀዙ መሳፍንተ እስራኤል በሕሊና ሕዝብ ይባርክዎ ለእግዚአብሔር ።
ስምዑ ነገሥት ወአጽምዑ መኳንንተ ጽኑዓን አንሰ አኀሊ ለእግዚአብሔር አምላከ እስራኤል ።
እግዚኦ በፀአትከ እምነ ሴይር ሶበ ተንሣእከ እምነ ሐቅለ ኤዶም ምድር አድለቅለቀት ወሰማይ ደንገፀት ወደመናትኒ አንጠብጠቡ ማየ ።
ወአድባር ተከውሱ እምነ ቅድመ እግዚአብሔር ዝንቱ ሲና እምቅድመ እግዚአብሔር አምላከ እስራኤል ።
በመዋዕለ ሴሜጌር ወልደ ቄነት ወበመዋዕለ ኢያኤል ኀልቁ ነገሥት ወሖሩ ፍናዌ መብእሰ ፍናዌ ግፍቱአተ ።
ወኀልቁ መፈክራን እምነ እስራኤል ወኀልቁ እስከ ተንሥአት ዴቦራ እስከ ቆመት እም ለእስራኤል ።
ወሠምሩ በአማልክተ ከንቱ ከመ ኅብስተ ስገም ሶበ ይከድንዎ ውዕዩ አርማሕ አርባዕቱ እልፍ አርማሕ ።
ልብየሰ ውስተ ዘትእዛዞ ለእስራኤል ኀያላኒሆሙ ለእስራኤል ባርክዎ ለእግዚአብሔር ።
እለ ትጼዐኑ ላዕለ አእዱግ ፅዕድዋን ወትነብሩ በውስተ ብርሃን ንብቡ ቃለክሙ ።
ወሰንቅዉ ማእከለ ፍሡሓን ወበህየ ይሁቡ ጽድቀ ለእግዚአብሔር ወጽድቀ አጽንዐ በውስተ እስራኤል ።
ወይእተ አሚረ ወረደ ውስተ አህጉሪሁ ሕዝበ እግዚአብሔር ።
ተንሥኢ ዴቦራ ወአንሥኢ አእላፈ ምስለ ሕዝብ ተንሥኢ ተንሥኢ ምስለ ማኅሌት ወበኀይል ።
ተንሥእ ባረቅ ወጸንዒዮ ዴቦራ ለባረቅ ወፄውው ፄዋከ ባረቅ ወልደ አቢኔሔም ከመ አመ ዐብየ ኀይሉ ።
እግዚኦ አድክሞሙ ሊተ ለእለ ይጸንዑኒ ።
ሕዝበ ኤፍሬም ወቀሰፎሙ በውስተ ቈላት እኁከ ብንያሚ በሕዝብከ እምኔየ ።
ማኪር ወረዱ ይፍትኑ ወእምነ ዛቡሎን እግዚአብሔር ይፀብእ ሊተ ወእምነ ኀያላን እምህየ በበትረ ኀይለ ነገር ።
ወእምውስተ ይሳኮር ምስለ ዴቦራ ፈነወ አጋርያኒሁ ውስተ ቈላት ከመ ትንበር አንተ ማእከለ ከናፍር ወሰፍሐ በእገሪሁ ናፍቆ ሮቤል ዐቢይ ጥይቅና ልቡ ።
ለምንት ሊተ ትነብር ማእከለ ሞሶጴተም ከመ ታጽምእ ከመ ይትፋጸዩ እለ ይትነሥኡ ከመ ይኅልፉ ውስተ ዘሮቤል ።
ዐቢይ አሰረ ልቡ ለገላአድ ውስተ ማዕዶተ ዮርዳንስ ኀደረ ወዳን ለምንት ይነብር ውስተ አሕማር ወአሴርሰ ነበረ ውስተ ሐይቀ ባሕር ወውስተ ወሰኑ ነበረ ።
ዛቡሎን ሕዝብ ዘዐየረ ነፍሶ ለሞት ወንፍታሌም ውስተ መልዕልተ ሐቅል ።
ወመጽኡ ነገሥት ወተቃተሉ ወይእተ አሚረ ተቃተሉ ነገሥተ ከናአን በተናኅ በኀበ ማየ መጌዶ ወኢነሥኡ በትእግልት ብሩረ ።
ወበሰማይ ተፃብኡ ከዋክብት እምነ ቀትሎሙ ወተቃተሉ ምስለ ሲሳራ ።
ወአውፅኦሙ ፈለገ ቂሶን ወፈለገ ቀዴሚን ወቀተሎ ፈለገ ቂሶን ነፍስየ ጽንዒ ።
ወይእተ አሚረ ተቀጥቀጠ ሰኰና አፍራሲሆሙ ለአማዳሮት ።
ወኀያላኒሁ ይረግምዋ ለማዞር ወይቤ መልአከ እግዚአብሔር በመርገም ርግምዎሙ ለእለ ውስተ አብያቲሃ እስመ ኢመጽኡ ውስተ ረድኤተ እግዚአብሔር እምነ መስተቃትላን ጽኑዓን ።
ቡርክተ ትኩን እምነ አንስት ኢያኤል ብእሲተ ካቤር ቄንያዊ እምነ አንስት ቡርክት በውስተ ደብተራ ።
ማየ ሰአለ ወሐሊበ ወሀበቶ ወበዐይገን ዐቢይ አቅረበት ሎቱ ዕቋነ ።
ወበእዴሃ እንተ ፀጋም ተመጠወት መትከለ ወበየማና ጐድአት ወቀተለቶ ለሲሳፌ ወቀጥቀጠቶ ርእሶ ወደመቀቶ መልታሕቶ ።
ወተራገፀ በማእከለ እገሪሃ ወበኀበ ተራገፀ በህየ ኀስረ ።
ወእንተ መስኮት ትኄውጽ እሙ ለሲሳራ እንተ ሠቅሠቅ ትሬኢ እመቦ ዘገብአ እምኀበ ሲሳራ ወበበይነ ምንት ተደኀረ ሰረገላሁ ለሲሳራ በጺሐ ወበበይነ ምንት ጐንደያ እግረ ሰረገላቲሁ ።
ጠቢባተ መልአካ ላቲ ወአውሥአሃ ወእማንቱሴ አውሥአሃ በከመ ቃላ ።
አኮኑ ረከባሁ እንዘ ይከፍል ምህርካ ወይትዓረክ አዕርክቱ በላዕለ አርእስቲሆሙ ለኀያላን በርበረ ሕብር ውእቱ ።
ሲሳራ በርበረ ሕብር ወዘዘዚአሁ ጥምዐተ ሕበሪሁ ወዐሥቅ ውስተ ክሣዱ ዘበርበረ ።
ከማሁ ለይትሐጐሉ ኵሎሙ ፀርከ እግዚኦ ወእለሰ ያፈቅሩከ ከመ ሠርቀ ፀሓይ በኀይሉ ወአዕረፈት ምድር አርብዓ ዓመ ።
ወሖረ ሶምሰን ውስተ ጋዛን ወርእየ በህየ ብእሲተ ዘማ ወቦአ ኀቤሃ ።
ወነገርዎሙ ለሰብአ ጋዛን ወይቤልዎሙ መጽአ ሶምሶን ዝየ ወዖድዎ ወዐገትዎ ኵላ ሌሊተ ውስተ አንቀጸ ሀገር ወፀንሑ ኵላ ሌሊተ ወይቤሉ ንፀንሖ እስከ ይጸብሕ ወንቀትሎ ።
ወኖመ ሶምሶን እስከ መንፈቀ ሌሊት ወተንሥአ መንፈቀ ሌሊት ወአኀዛ ለኆኅተ ሀገር ዘአንቀጽ ።
በክልኤሆን ራግዛቲሃ ወጾሮሙ ምስለ ኵሉ ሰብኡ ወተሰክመ ላዕለ መትካፍቱ ወአዕረጎሙ ውስተ ርእሰ ደብር ዘቅድመ ኬብሮን ወአንበሮሙ ህየ ።
ወእምድኅረ ዝንቱ አፍቀረ ብእሲተ በኀበ ፈለገ ሶሬኅ ወስማ ደሊላ ።
ወዐርጉ ኀቤሃ መሳፍንተ አሎፍል ወይቤልዋ አስፍጥዮ ወአእምሪ በምንት ውእቱ ኀይሉ ዐቢይ ።
ወበምንት ንክሎ ወንእስሮ ከመ ናድክሞ ወንሁበኪ ንሕነ ዐሠርተ ምእተ ብእሲ ወምእተ ብሩረ ።
ወትቤሎ ደሊላ ለሶምሶን አይድዐኒ ምንት ውእቱ ኀይልከ ዐቢይ ወበምንት እመ አሰሩከ ትደክም ።
ወይቤላ ሶምሰን እመ አሰሩኒ በሰብዐቱ አውታር ሐደስት እለ አልቦሙ ብትከተ ወእደክም እንከ ወእከውን ከመ አሐዱ እምነ እጓለ እመሕያው ።
ወአምጽኡ ላቲ መሳፍንተ አሎፍል ሰብዐተ አውታረ ሐደስተ እለ አልቦሙ ብትከተ ወአሰረቶ ቦሙ ።
ወእለሰ ይፀንሕዎ ይነብሩ ውስተ ውሳጢት ።
ወትቤሎ መጽኡከ አሎፍል ሶምሶን ወበተኮሙ ለእልክቱ አውታር ከመ ይትበተክ ፈትል ሶበ ያጼኑ እሳተ ወኢተዐውቀ ኀይሉ ።
ወትቤሎ ደሊላ ለሶምሶን ናሁ አስታሕቀርከኒ ወሐሰተ ተናገርከኒ ወይእዜኒ አይድዐኒ በምንት የአስሩከ ።
ወይቤላ እመ አሰሩኒ በሰብዐቱ መፃምድ እለ ኢገብሩ ቦሙ ግብረ እደክም እንከ ወእከውን ከመ አሐዱ እምነ እጓለ እመሕያው ።
ወነሥአት ደሊላ መፃምደ ሐደስተ ወአሰረቶ ቦቱ ።
ወትቤሎ አሎፍል መጽኡከ ሶምሶን ወእለሰ ይፀንሕዎ ይነብሩ ውስተ ውሳጢት ወበተኮሙ እምነ መዝራዕቱ ከመ ፈትል ።
ወትቤሎ ደሊላ ለሶምሶን ወይእዜኒ አስታሕቀርከኒ ወሐሰተ ተናገርከኒ ወአይድዐኒ በምንት የአስሩከ ።
ወይቤላ እመ ፀፈርክዮን ለሰብዑ ቈናዝዕየ ዘርእስየ ወተከልክዮን በመትከል ውስተ አረፍት ወእደክም እንከ ከመ አሐዱ እምነ እጓለ እመሕያው ።
ወአነመቶ ደሊላ ወፀፈረቶን ለሰብዑ ቈናዝዒሁ ዘርእሱ በኀይል ወተከለቶን በመታክል ውስተ አረፍት ወትቤሎ መጽኡከ አሎፍል ሶምሶን ።
ወነቅሀ እምንዋሙ ወነዝዐ ውእተ መታክለ እምነ ዐረፍት ምስለ ቈናዝዒሁ ወኢተዐውቀ ኀይሉ ።
ወትቤሎ ደሊላ እፎ ትብል አፍቀርኩኪ ወልብየ ምስሌኪ ናሁ ሣልስ ዝንቱ እንዘ ታስተሐቅረኒ ወኢታየድዐኒ በምንት ውእቱ ኀይልከ ዐቢይ ።
ወእምዝ ሶበ አስርሐቶ በነቢብ ኵላ ሌሊተ ወአጽሐበቶ እስከ ተቈጥዐ ለሞት ።
አይድዓ ኵሎ ዘውስተ ልቡ ወይቤላ መላፄ ኢይለክፈኒ ርእስየ ።
እስመ ናዝራዊ አነ ለእግዚአብሔር እምነ ከርሠ እምየ ወእምከመ ተላጼኩ የኀድገኒ ኀይልየ ወእደክም ወእከውን ከመ ኵሉ እጓለ እመሕያው ።
ወአእመረት ደሊላ ከመ አይድዓ ኵሎ ዘውስተ ልቡ ወለአከት ወጸውዐቶሙ ለመላእክተ አሎፍል እንዘ ትብል ንዑ አሐተ ዕረጉ እስመ አይድዐኒ ኵሎ ዘውስተ ልቡ ።
ወዐርጉ ኀቤሃ ኵሎሙ መሳፍንተ አሎፍል ወአምጽኡ ወርቀ ምስሌሆሙ ።
ወአነመቶ ማእከለ ብረኪሃ ወጸውዐት ቀራጼ ወቀረጸቶ ስብዓቱ ቈናዝዐ ርእሱ ወአኀዘ ይድከም ወኀደጎ ኀይሉ ።
ወትቤሎ ደሊላ መጽኡከ አሎፍል ሶምሶን ።
ወነቅሀ እምነ ንዋሙ ወይቤ እወፅእ ወእገብር ከመ ዘልፍ ወእነፅኆሙ ወውእቱሰ ኢያእመረ ከመ ኀደጎ እግዚአብሔር ።
ወአኀዝዎ አሎፍል ወአውፅእዎ አዕይንቲሁ ወአውረድዎ ውስተ ጋዛን ወሞቅሕዎ በመዋቅሕተ ኀፂን ወአንበርዎ ውስተ ቤተ ሞቅሕ የሐርጽ ።
ወአኀዘ ሥዕርቱ ይብቈል እምዘ ቀርፅዎ ።
ወተጋብኡ መላእክተ አሎፍል ከመ ይሡዑ መሥዋዕተ ለአምላኮሙ ወከመ ይትፈሥሑ ወይቤሉ አግብኦ አምላክነ ለሶምሶን ፀርነ ውስተ እዴነ ።
ወሶበ ርእይዎ ሕዝብ ወአእኰትዎ ለአምላኮሙ ወይቤሉ አግብኦ አምላክነ ለፀርነ ውስተ እዴነ ዘአማሰና ለምድርነ ዘአብዝኀ አብድንቲነ ።
ወእምዝ ሶበ ተፈሥሑ ይቤሉ ጸውዕዎ ለሶምሶን እምነ ቤተ ሞቅሕ ወይትወነይ በቅድሜነ ።
ወጸውዕዎ ለሶምሶን እምነ ቤተ ሞቅሕ ወተሳለቁ ላዕሌሁ ወአቀምዎ ማእከለ ክልኤቱ አዕማድ ።
ወይቤሎ ሶምሶን ለወልድ ዘይመርሖ አዕርፈኒ ወአግስሰኒ አዕማደ እለ ዲቤሆን ይቀውም ዝንቱ ቤት ወአስምከኒ ላዕሌሆን ወገብረ ሎቱ ከማሁ ውእቱ ወልድ ።
ወምሉእ ውእቱ ቤት ዕደወ ወአንስተ ወሀለዉ ህየ ኵሎሙ መሳፍንተ አሎፍል ውስተ ናሕስኒ ።
የአክሉ ሠላሳ ምእተ ዕደው ወአንስት ይኔጽርዎ ለሶምሶን ከመ ይትዌነይ ።
ወእትበቀል በቀለ አሐተ ህየንተ ክልኤሆን አዕይንትየ እምነ አሎፍል ።
ወጸርኀ ሶምሶን ኀበ እግዚአብሔር ወይቤ እግዚኦ እግዚኦ ተዘከረኒ ወአጽንዐኒ አሐተ እንከ ።
ወአኀዞን ሶምሶን ለእልክቱ ክልኤሆን አዕማድ እለ ማእከል እለ ዲቤሆን ይቀውም ውእቱ ቤት ወገፍዖን አሐተ በየማኑ ወአሐተ በፀጋሙ ።
ወይቤ ሶምሰን ለትሙት ነፍስየ ምስለ አሎፍል ወአጠቆን በኀይሉ ።
ወወድቀ ውእቱ ቤት ላዕለ መሳፍንት ወላዕለ ኵሉ ሕዝብ ዘውስቴቱ ወኮኑ እለ ሞቱ እለ ቀተለ ሶምሶን በሞቱ ፈድፋደ እምእለ ቀተለ በሕይወቱ ።
ወወረዱ አኀዊሁ ወኵሉ ቤተ አቡሁ ወነሥእዎ ወዐርጉ ወቀበርዎ ።
ማእከለ ሶራሕ ወማእከለ ኤስታዎል ውስተ መቃብረ መኖሔ አቡሁ ወኰነኖሙ ለእስራኤል ውእቱ እስራ ዓመተ ።
ወተጋብኡ ደቂቀ ኤፍሬም ወመጽኡ ውስተ ሴፊና ወይቤልዎ ለይፍታሔ ።
ለምንት ሖርከ ትትቃተሎሙ ለደቂቀ ዐሞን ወኢጸዋዕከነ ከመ ንሑር ምስሌከ ናውዒ ቤተከ ላዕሌከ በእሳት ።
ወይቤሎሙ ይፍታሔ ብእሲ ግፉዕ አነ ወሕዝብየ ወደቂቀ ዐሞን ሣቀዩነ ጥቀ ወጸራኅነ ለክሙ ወኢያድኀንክሙነ እምነ እዴሆሙ ።
ወሶበ ርኢኩ ከመ አልቦ ዘያድኅን አግባእክዋ ለነፍስየ ውስተ እዴየ ወዐደውኩ ኀበ ደቂቀ ዐሞን ።
ወአግብኦሙ እግዚአብሔር ቅድሜየ ወለምንት ዐረግሙ ኀቤየ ዮም ትትቃተሉኒ ።
ወአስተጋብኦሙ ይፍታሔ ለኵሉ ሰብአ ገላአድ ወተቃተሎሙ ለኤፍሬም ።
ወቀተልዎሙ ሰብአ ገላአድ ለኤፍሬም እስመ ይቤልዎሙ ድኁናነ ኤፍሬም ።
ወበጽሕዎሙ በማእከለ መናሴ ሰብአ ገላአድ በውስተ ማዕዶተ ዮርዳንስ ዘኤፍሬም ።
ወእምዝ ሶበ ይቤሉ ድኁናነ ኤፍሬም ንዕዱ ይቤልዎሙ ሰብአ ገላአድ አንትሙኒ ቦኑ እምነ ኤፍሬም አንትሙ ወይቤሉ ኢኮነ ።
ወይቤልዎሙ በሉ ማሕፀን ወአበዩ ብሂለ ወአኀዝዎሙ ወቀተልዎሙ በውስተ ማዕዶተ ዮርዳንስ ።
ወወድቁ እምነ ኤፍሬም ይእተ አሚረ አርባዕቱ እልፍ ወዕሥራ ምእት ።
ወኰነኖሙ ለእስራኤል ይፍታሔ ስድስተ ዓመተ ወሞተ ይፍታሔ ገለአዳዊ ወተቀብረ ውስተ ሀገሩ ገላአድ ።
ወኰነኖሙ ለእስራኤል እምድኅሬሁ ሔሴቦን ዘእምነ ቤተ ልሔም ።
ወወለደ ሠላሳ ደቂቀ ወሠላሳ አዋልደ ።
እለ አስተዋሰበ አፍአ ወሠላሳ አንስተ ነሥአ ለደቂቁ እምነ አፍአ ወኰነኖሙ ለእስራኤል ስብዓቱ ዓመተ ።
ወሞተ ሔሴቦን ወተቀብረ ውስተ ቤተ ልሔም ።
ወኰነኖሙ እምድኅሬሁ ለእስራኤል ኤሎም ዛቡሎናዊ ወኰነኖሙ ለእስራኤል አሠርቱ ዓመተ ።
ወሞተ ኤሎም ዛቡሎናዊ በኤሎም ወቀበርዎ ውስተ ምድረ ዛቡሎን ።
ወኰነኖሙ ለእስራኤል እምድኅሬሁ ለቦን ኤፍራታዊ ።
ወተወልዱ ሎቱ አርብዓ ደቂቅ ወሠላሳ ደቂቀ ደቂቁ ወይጼዐኑ ላዕለ ሰብዓ አዕዱግ ወኰነኖሙ ለእስራኤል ሰመንተ ዓመተ ።
ወሞተ ለቦን ወልደ ኤሎም ኤፍራቶናዊ ወቀበርዎ ውስተ ኤፍራት ውስተ ምድረ ኤፍሬም ውስተ ደብረ ለነቅ ።
ወጌሠ ሮበዓም እስመ ውእቱ ጌድዮን ወኵሉ ሕዝብ ዘምስሌሁ ወኀደሩ ውስተ ምድር አሮኤድ ።
ወትዕይንቶሙ ለምድያም ወለዐማሌቅ እመንገለ መስዕ እምነ ምሥዋዕ ዘአንበሬ ውስተ ቈላ ።
ወይቤሎ እግዚአብሔር ለጌድዮን ብዙኅ ሕዝብ ዘምስሌከ ።
ከመ ዘኢይክል አግብኦቶሙ ለምድያም ውስተ እዴሆሙ ከመ ኢይትመክሑ እስራኤል ላዕሌየ ወኢይበሉ እዴየ አድኀነተኒ ።
ወይቤሎ እግዚአብሔር ንግሮሙ ለሕዝብ ወበሎሙ ዘይፈርህ እምኔክሙ ወፈራህ ለይግባእ እምኀበ ሕዝብ ።
ወተመይጡ እምነ ደብረ ገላአድ ወገብኡ እምነ ሕዝብ ክልኤ እልፍ ወዕሥራ ምእት ወተርፉ እልፍ ።
ወይቤሎ እግዚአብሔር ለጌድዮን ዓዲ ብዙኅ ሕዝብ አውርዶሙ ኀበ ማይ ወአመክሮሙ ለከ በህየ ።
ወእለ አነ እቤለከ እሙንቱ ይሑሩ ምስሌከ ።
ወአውረዶሙ ኀበ ማይ ለሕዝብ ወይቤሎ እግዚአብሔር ለጌድዮን ።
ኵሉ ዘሰትየ በልሳኑ እምነ ማይ ከመ ይሰቲ ከልብ አቅሞ እንተ ባሕቲቱ ።
ወኵሉ ዘአስተብረከ በብረኪሁ ከመ ይስተይ አቅሞሙ እንተ ባሕቲቶሙ ።
ወኮነ ኍልቆሙ ለእለ ሰትዩ በልሳኖሙ ሠለስቱ ምእት ዕደው ወእለሰ ተርፉ ሕዝብ አስተብረኩ በብረኪሆሙ ከመ ይስተዩ ማየ ።
ወይቤሎ እግዚአብሔር ለጌድዮን በእሉ ሠለስቱ ምእት ብእሲ እለ ከመዝ ሰትዩ አድኅነክሙ ።
ወአገብኦሙ ለምድያም ውስተ እዴከ ወኵሉ ሕዝብ ይእትዉ ውስተ አብያቲሆሙ ።
ወነሥኡ ምስሌሆሙ ሥንቀ ሕዝብ ወአቅርንቲሆሙ ወለኵሉ ሰብአ እስራኤል ።
ፈነዎሙ ውስተ አብያቲሆሙ ይእትዉ ወለእልክቱሰ ሠለስቱ ምእት ብእሲ አቀመ ወትዕይንተ ምድያም መትሕቶሙ ውስተ ቈላ ።
ወእምዝ በይእቲ ሌሊት ይቤሎ እግዚአብሔር ተንሥእ ወረድ ፍጡነ እምዝየ ውስተ ትዕይንት እስመ አግባእክዋ ውስተ እዴከ ።
ወእመሰ ትፈርህ ባሕቲትከ ወሪደ ረድ አንተ ወፈራ ቍልዔከ ውስተ ትዕይንት ።
ወአጽምኦሙ ዘይትናገሩ ወእምዝ እንከ ይጸንዓ እደዊከ ወረድ ውስተ ትዕይንት ወወረደ ውእቱ ወፋራ ቍልዔሁ ውስተ አሐዱ ሕብር ዘኀምሳ እምነ ትዕይንት ።
ወምደያም ወዐማሌቅ ወኵሎሙ ደቂቀ ጽባሕ ኅዱራን እሙንቱ ውስተ ቈላት ከመ አንበጣ ብዝኆሙ ።
ወአግማሊሆሙ አልቦ ኍልቍ አላ ከመ ኆጻ ዘውስተ ከንፈረ ባሕር እሙንቱ ብዝኆሙ ።
ወቦአ ጌድዮን ወናሁ ብእሲ አሐዱ ይነግሮ ለካልኡ ሕልሞ ።
ወይቤሎ ሐለምኩ ሕልመ ወእሬኢ ኅብስተ ስገም ታንኰረኵር ውስተ ትዕይንተ ምድያም ወቀተለታ ወወድቀት ወገፍትአታ እምላዕሉ ወወድቀት ትዕይንት ።
ወአውሥአ ካልኡ ወይቤሎ ኢኮነ ዝንቱ እንበለ ኵናተ ጌድዮን ወልደ ዮአስ ብእሴ እስራኤል አግብኦሙ እግዚአብሔር ውስተ እዴሁ ለምድያም ወለኵሉ ትዕይንቶሙ ።
ወእምዝ ሶበ ሰምዐ ጌድዮን ፍካሬ ሕልሙ ወዘከመ ነገሮ ሕልሞ ሰገደ ለእግዚአብሔር ።
ወገብአ ውስተ ትዕይንተ እስራኤል ወይቤሎሙ ተንሥኡ እስመ አግብኦሙ እግዚአብሔር ውስተ እዴነ ለትዕይንተ ምድያም ።
ወከፈሎሙ ለሠለስቱ ምእት ብእሲ ለሠለስቱ ሰራዊት ወወሀቦሙ ቀርነ ለኵሎሙ ውስተ እደዊሆሙ ወመሳብክተ ሐደስተ ወመኃትው ውስተ ማእከለ ውእቱ መሳብክት ።
ወይቤሎሙ እምኔየ ርእዩ ወከማሁ ግበሩ ወናሁ አነ እበውእ ውስተ ማእከለ ትዕይንት ወዘከመ ገበርኩ ግበሩ ።
ወእነፍኅ በቀርን አነ ወኵሉ እለ ምስሌየ ወንፍኁ በቀርን አንትሙኒ በዐውደ ትዕይንት ወበሉ ለእግዚአብሔር ወለጌድዮን ።
ወቦአ ጌድዮን ወምእት ብእሲ ምስሌሁ ውስተ አሐዱ ሕብረ ትዕይንት በቀዳሚት ሰዓት ዘመንፈቀ ሌሊት እንበለ ይንቅኁ ሰብአ መዓቅብ ።
ወነፍኁ በቀርን ወነፅኁ ዝክተ መሳብክተ ዘውስተ እደዊሆሙ ።
ወነፍኁ ቀርነ እልክቱ ሠለስቱ ሰራዊት ወነፅኁ መሳብክቲሆሙ ወአለዐሉ መኃትዊሆሙ ዘውስተ እደዊሆሙ ዘፀጋም ወውስተ እደዊሆሙ ዘየማን ቀርነ ዘቦቱ ይነፍኁ ።
ወጸርኁ ወይቤሉ ኵናተ እግዚአብሔር ወዘጌድዮን ።
ወቆሙ ኵሎሙ በበ መካኖሙ በውስተ ዐውደ ትዕይንት ወጐየ ኵሉ ትዕይንት ወደንገፁ ።
ወነፍኁ በሠለስቱ ምእት አቅርንት ወአግብአ እግዚአብሔር መጥባሕተ ብእሲ ላዕለ ካልኡ በውስተ ኵሉ ትዕይንት ።
ወጐዩ ትዕይንቶሙ እስከ በሴጣ ወተጋብኡ እስከ ዐሠርቱ ምእት ውስተ አቤልሜሑላ ወውስተ ገባኦት ።
ወአውየዉ ሰብአ እስራኤል እምነ ንፍታሌም ወእምነ አሴር ወእምነ ኵሉ መናሴ ወዴገንዎሙ ለምድያም ።
ወፈነወ መላእክተ ጌድዮን ውስተ ኵሉ ደወለ ኤፍሬም እንዘ ይብል ።
ረዱ ተቀበልዎሙ ለምድያም ወርከብዎሙ በኀበ ማይ እስከ ቤቴራ ወበዮርዳንስ ወአውየዉ ኵሉ ሰብአ ኤፍሬም ወተቀደምዎሙ ኀበ ማይ እስከ ቤቴራ ወዮርዳንስ ።
ወአኀዝዎሙ ለክልኤቱ መላእክተ ምድያም ለሄሬብ ወለዜብ ።
ወቀተልዎ ለሄሬብ በሱሪን ወለዜብ ቀተልዎ በኢያፌቅ ።
ወዴገንዎሙ ለምድያም ወአምጽኡ አርእስቲሆሙ ለሄሬብ ወለዜብ ኀበ ጌድዮን እምነ ማዕዶተ ዮርዳንስ ።
ወይቤልዎ ሰብአ ኤፍሬም ምንት ዝንቱ ነገር ዘገበርከ ላዕሌነ ከመ ኢትጸውዐነ አመ ሖርከ ትትቃተሎሙ ለምድያም ወተሳነኑ ምስሌሁ ዐቢየ ተስናነ ።
ወይቤሎሙ ምንተ ገበርኩ ይእዜ ከመ ዘአንትሙ ኢትኄይስኒ ቈጽለ ኤፍሬም እምቀሥመ አቢየዜር ።
አኮኑ ውስተ እዴክሙ አግብኦሙ እግዚአብሔር ለመላእክተ ምድያም ሄሬብ ወዜብ ወምንተ ክህልኩ ገቢረ ከማክሙ ።
ወእምዝ ኀደግዎ እንከ ወአእረፈት ነፍሶሙ እምኔሁ ሶበ ይቤሎሙ ዘንተ ቃለ ።
ወመጽአ ጌድዮን ኀበ ዮርዳንስ ወዐደወ ውእቱ ወክልኤቱ ምእት ብእሲ እለ ምስሌሁ ወዐንበዙ ሶበ ርኅቡ ።
ወይቤሎሙ ለሰብአ ሶኮት ሀብዎሙ እክለ ለሕዝብ እለ ምስሌየ እስመ ርኅቡ ወአንሰ እተልዎሙ ለዜቤሔ ወለሴልማና ነገሥተ ምድያም ።
ወይቤልዎ መላእክተ ሶኮት ቦኑ እዴሆሙ ለዜቤሔ ወለሴልማና ይእዜ ውስተ እዴከ ከመ ነሀቦሙ እክለ ለሰራዊትከ ።
ወይቤሎሙ ጌድዮን አኮ ከመዝ እምከመ አግብኦሙ እግዚአብሔር ለዜቤሔ ወለሴልማና ውስተ እዴየ እሰቅል ሥጋክሙ ውስተ ዐቀባት ዘገዳም ወውስተ ክልኤ አርቆሚን ።
ወዐርገ እምህየ ውስተ ፋኑሔል ወይቤሎሙ ከመዝ ወይቤልዎ በከመ ይቤልዎ ሰብአ ሶኮት ።
ወይቤሎሙ ለሰብአ ፋኑሔል ሶበ ገባእኩ በዳኅን እነሥቶ ለዝንቱ ማኅፈድ ።
ወዜቤሔሰ ወሴልማና ውስተ ቀርቀር ወትዕይንቶሙ ምስሌሆሙ ።
ወየአክሉ እልፈ ወኀምሳ ምእተ ኵሎሙ እለ ተርፉ እምነ ኵሉ ተዓይኒሆሙ ለደቂቀ ጽባሕ ወእለሰ ወድቁ ዐሠርቱ እልፍ ወዕሥራ ምእት ብእሲ እለ ይጸውሩ ኵናተ ።
ወዐርገ ጌድዮን ፍኖተ እለ ይነብሩ ውስተ አዕጻዳት ጽባሓውያን እለ መንገለ ናቤት ላዕለ ዜቤሔ ወቀተለ ትዕይንቶሙ እንዘ ይትአመኑ ።
ወጐዩ ዜቤሔ ወሴልማና ወዴገኖሙ ወተለዎሙ ወአሐዞሙ ለክልኤሆሙ ነገሥተ ምድያም ለዜቤሔ ወለሴልማና ወለኵሉ ትዕይንቶሙ ቀጥቀጦሙ ጌድዮን ።
ወተመይጠ ጌድዮን ወልደ ዮአስ እምነ ፀብእ እምነ ዐቀበ አሬስ ።
ወአኀዙ አሐደ ወልደ እምነ ሰብአ ሶኮት ወሐተቶ ወአጽሐፎሙ ለመላእክተ ሶከት ወሊቃናቲሃ ሰብዓ ወሰብዐቱ ብእሲ ።
ወበጽሐ ኀበ መላእክተ ሶኮት ።
ወይቤሎሙ ነዮሙ ዜቤሔ ወሴልማና በአለ ቦሙ ተዐየርክሙ ወትቤሉኒ ቦኑ እዴሆሙ ለዜቤሔ ወለሴልማና ይእዜ ውስተ እዴከ ከመ ነሀቦሙ እክለ ለእለ ርኅቡ ሰብእከ ።
ወነሥኦሙ ለሰብአ ሶኮት ለሊቃናቲሆሙ ወለመላእክቲሆሙ ወሰቀሎሙ ውስተ ዐቀባተ ገዳም ወውስተ በራቄኒም ወሰቀሎሙ ምስሌሆሙ ለሰብአ ሶኮት ።
ወነሠቶ ለማኅፈደ ፋኑሔል ወቀተሎሙ ለሰብአ ፋኑሔል ወለሀገሮሙ ።
ወይቤሎሙ ለዜቤሔ ወለሴልማና አይቴ ዕደው እለ ቀተልክሙ በታቦር ።
ወይቤልዎ ከማከ እሙንቱ ወኪያከ ይመስሉ እሙንቱ ወከመ ርእየተ ገጸ ደቀ ነገሥት ።
ወይቤሎሙ ጌድዮን አኀዊየ እሙንቱ ወደቂቀ እምየ ወመሐለ ሎሙ ወይቤሎሙ ሕያው እግዚአብሔር ሶበ አሕየውክምዎሙ ከመ እምኢቀተልኩክሙ ።
ወይቤሎ ለዮቶር በኵሩ ተንሥእ ቅትሎሙ ወኢመልሐ መጥባሕቶ ውእቱ ሕፃን እስመ ንዑስ ውእቱ ወፈርሀ ።
ወይቤልዎ ዜቤሔ ወሴልማና ተንሥእ አንተ ወተራከበነ እስመ ከመ ብእሲ ውእቱ ኀይልከ ።
ወተንሥአ ጌድዮን ወቀተሎሙ ለዜቤሔ ወለሴልማና ወነሥአ ባዝግናተ ዘውስተ ክሳዳተ አግማላቲሆሙ ።
ወይቤልዎ ሰብአ እስራኤል ለጌድዮን ተመልአክ ለነ አንተ ወደቂቅከ እስመ አድኀንከነ እምነ እደ ምድያም ።
ወይቤሎሙ ጌድዮን ኢይመልክ አንሰ ለክሙ ወወልድየኒ ኢይመልክ ለክሙ እግዚአብሔር ይመልክ ለክሙ ።
ወይቤሎሙ ጌድዮን እስእል እምኔክሙ ስእለተ ወሀቡኒ ብእሲ ብእሲ አዕኑገ ዘወርቅ ዘሰለበ እስመ ብዙኀ አዕኑገ ቦሙ እስመ እስማዔላውያን እሙንቱ ።
ወይቤሉ ውሂበ ንሁብ ወሰፍሐ ልብሶ ወገደፉ ብእሲ ብእሲ አዕኑገ ዘሰለቡ ።
ወኮነ ድልወተ ወርቀ አዕኑጊሁ ዘሰአሎሙ ።
ዐሠርተ ወትስዐተ ምእተ በሰቅል ወርቁ እንበለ አውጻባት ወባዝግናት ዘኤፎት ወመዋጥሕ ዘሜላት ዘላዕለ ነገሥተ ምድያም ወእንበለ ሐብላተ ወርቅ ዘውስተ ክሳዳተ አግማላቲሆሙ ።
ወገብረ ሎቱ ጌድዮን ምስለ ወአቀሞ ውስተ ሀገሩ ውስተ ኤፍሬም ወዘመዉ ቦቱ ኵሉ እስራኤል ወተለውዎ በህየ ወኮኖ ጌጋየ ለጌድዮን ወለቤቱ ።
ወተትሕቱ ምድያም ቅድሜሆሙ ለእስራኤል ወኢደገሙ እንከ አልዕሎ ርእሶሙ ወአእረፈት ምድር አርብዓ ዓመ በመዋዕለ ጌድዮን ።
ወሖረ ኢየሮቦዓም ወልደ ዮአስ ወነበረ ውስተ ቤቱ ።
ወቦ ጌድዮን ሰብዓ ደቂቀ እለ የሐውሩ በገቦሁ እስመ ብዙኃት አንስትያሁ ።
ወዕቅብቱ በውስተ ሲቂምስ ወለደት ሎቱ ወልደ ወሰመዮ ስሞ አቢሜሌክ ።
ወሞተ ጌድዮን ወልደ ዮአስ በሀገር ሠኔት ወተቀብረ ውስተ መቃብረ አቡሁ ዮአስ በኤፍራታ አቢየዝሪ ።
ወእምዝ ሶበ ሞተ ጌድዮን ወተመይጡ ደቂቀ እስራኤል ወተለዉ በዓልም ወተካየዱ ምስሌሁ ለበዓል ከመ ይኩኖሙ አምላኮሙ ።
ወኢተዘከርዎ ደቂቀ እስራኤል ለእግዚአብሔር አምላኮሙ ዘአድኀኖሙ እምእደ ኵሉ ፀሮሙ እለ ዐውዶሙ ።
ወኢገብሩ ምሕረተ ምስለ ቤተ ኢየሮበዓም ዘውእቱ ጌድዮን በኵሉ ሠናይት እንተ ገብረ ምስለ እስራኤል ።
ወእምድኅረ መዋዕል አመ ማአረረ ስርናይ ኀወጻ ሶምሶን ለብእሲቱ ወአምጽአ ላቲ ማሕሥአ ጠሊ ወይቤ እባእ ኀበ ብእሲትየ ውስተ ጽርሕ ወከልኦ አቡሃ በዊአ ኀቤሃ ።
ወይቤሎ አቡሃ እስመ ትቤ ጸላእክዋ ወሀብክዎ ለካልእከ ወባሕቱ ነያ እኅታ እንተ ትንእሳ ወትሤንያ ወትኩንከ ህየንቴሃ ።
ወይቤ ሶምሶን ንጹሕ አነ ምዕረ እምነ አሎፍል እስመ አነ እገብር እኪተ ምስሌክሙ ።
ወሖረ ሶምሶን ወአኀዘ ሠለስተ ምእተ ቈናጽለ ወነሥአ መኃትወ ወአሰረ ውስተ አዝናቢሆሙ ወወደየ አሐተ ማኅቶተ ማእከለ ክልኤቱ አዝናቢሆሙ ።
ወአኅተወ እሳተ ውስተ ውእቱ መኃትው ወፈነዎሙ ውስተ ክልስስታት ዘአሎፍል ወአውዐዩ ሠዊተ ወክምረ ዘተዐፅደ ወዘይቀውም ወዘውጡሕ ወአዕጻዳተ ወይን ወዘዘይት ።
ወይቤሉ አሎፍል መኑ ገብረ ዘንተ ወይቤልዎሙ ሶምሶን ሐሙሁ ለተምናታዊ እስመ ሄድዎ ብእሲቶ ወወሀብዋ ለካልኡ ።
ወዐርጉ አሎፍል ወአውዐዩ ቤተ አቡሃ ወኪያሃኒ ወአቡሃኒ በእሳት ።
ወይቤሎሙ ሶምሶን እመሰ ገበርክሙ ዘንተ ኢይፈቅድ በቀልየሰ እምነ አሐዱ ወለኵልክሙ እምረሰይኩ ።
ወዘበጦሙ ሶምሶን ውስተ አቍያጸ እገሪሆሙ ወኮነ ዐቢይ ቀትል ወወረደ ሶምሶን ወነበረ ውስተ ፈለግ ውስተ በአተ ኤጣም ።
ወዐርጉ አሎፍል ወኀደሩ ላዕለ ይሁዳ ወተዐዝሩ ላዕለ ሌሒ ።
ወይቤልዎሙ ኵሉ ሰብአ ይሁዳ ለምንት ዐረግሙ ላዕሌነ ወይቤሉ አሎፍል ከመ ንእስሮ ለሶምሶን ዐረግነ ወንግበሮ በከመ ገብረነ ።
ወወረዱ ሠላሳ ምእት ብእሲ እምነ ይሁዳ ኀበ በአተ ኰኵሕ ዘኤጣም ወይቤልዎ ለሶምሶን ኢታአምርኑ ከመ አሎፍል ይኴንኑነ ።
ለምንት ከመዝ ገበርከ ላዕሌነ ወይቤሎሙ ሶምሶን በከመ ገብሩ ላዕሌክሙ ከማሁ ገበርኩ ላዕሌሆሙ ።
ወይቤልዎ ከመ ንእስርከ ወረድነ ወናግብእከ ውስተ እዴሆሙ ለአሎፍል ።
ወይቤሎሙ ሶምሶን መሐሉ ሊተ አንትሙ ከመ ኢትቅትሉኒ አንትሙ ወአግብኡኒ ሎሙ ወአንትሙሰ ኢትትራከቡ ምስሌየ ።
ወመሐሉ ሎቱ ወይቤልዎ አልቦ ዳእሙ ነአስረከ በማእስር ወናገብአከ ውስተ እዴሆሙ ወቀቲለሰ ኢንቀትለከ ወአሰርዎ በክልኤቱ መፃምድ ሐደስት ወአውፅአዎ እምነ ይእቲ ኰኵሕ ።
ወበጽሐ እስከነ ኀበ ዐጽመ መንከስ ወወውዑ አሎፍል ወተቀበልዎ ወሮጹ ላዕሌሁ ወመጽአ ላዕሌሁ መንፈሰ እግዚአብሔር ።
ወኮኑ እልክቱ መፃምድ እለ ውስተ መዝራእቱ ከመ ሶበ ያጼኑ እሳተ ኀሠር ወተፈትሐ ማኅሜሁ እምነ መዝራእቱ ።
ወረከበ ዐጽመ መንከስ ዘአድግ ግዱፈ ውስተ ፍኖት ወአትሐተ እዴሁ ወተመጠዋ ወቀተለ ባቲ ዐሠርተ ምእተ ብእሴ ።
ወይቤ ሶምሶን በዐጽመ መንከሰ አድግ ደምስሶ ደምሰስክዎሙ እስመ በዐጽመ መንከሰ አድግ ቀተልኩ ዐሠርተ ምእተ ብእሴ ።
ወእምዝ ሶበ አኅለቀ ነቢበ ገደፋ ለይእቲ ዐጽመ መንከስ እምነ እዴሁ ወሰመዮ ለውእቱ መካን ቀትለ ዐጽመ መንከስ ።
ወጸምአ ጥቀ ወጸርኀ ኀበ እግዚአብሔር ወይቤ አንተ አግባእከ ውስተ እደ ገብርከ ዛተ ሕይወተ ዐባየ ።
ወይእዜሰ እመውት በጽምእ ወእወድቅ ውስተ እዴሆሙ ለቈላፍያን ።
ወአርኀወ እግዚአብሔር ንቅዐታ ለይእቲ ዐጽመ መንከስ ወወፅአ እምኔሃ ማይ ወሰትየ ወገብአት ነፍሱ ወአዕረፈ ።
በበይነ ዝንቱ ተሰምየ ስሙ ለውእቱ መካን ነቅዐ ዐጽመ መንከስ እስከ ዮም ።
ወኰነኖሙ ለእስራኤል በመዋዕለ አሎፍል እስራ ዓመተ ።
ወተማሐሉ ሰብአ እስራኤል በመሴፋ እንዘ ይብሉ ከመ ኢየሀብ ብእሲ እምኔነ ወለቶ ለብንያሚ ያስተዋስብ ።
ወሖሩ ኵሉ ሕዝብ ውስተ መሴፋ ወውስተ ቤቴል ወነበሩ እስከ ሰርክ ቅድመ እግዚአብሔር ወጸርኁ ወበከዩ ዐቢየ ብካየ ።
ወይቤሉ ለምንት እግዚኦ ኮነት ዛቲ በውስተ እስራኤል ከመ ትፃእ ዮም አሐቲ ሕዝብ እምነ እስራኤልል ።
ወእምዝ በሳኒታ ጌሡ ሕዝብ ወነደቁ ህየ ምሥዋዐ ወአዕረጉ መሥዋዕተ መድኀኒት ።
እስመ ዐቢይ መሐላሆሙ ከመ ዘኢዐርገ ኀበ እግዚአብሔር ውስተ መሴፋ ሞተ ይሙት ይቤሉ ።
ወይቤሉ ደቂቀ እስራኤል መኑ ዘኢዐርገ እምነ ማኅበር እምነ ኵሉ ሕዝበ እስራኤል ኀበ እግዚአብሔር ።
ወተዓረቅዎ ደቂቀ እስራኤል ለብንያሚ እኁሆሙ ወይቤሉ ትወፅእኑ ዮም አሐቲ ሕዝብ እምነ እስራኤል ።
ምንተ እንከ ንሬስዮሙ ለእለ ተርፉ በእንተ አንስት ናሁ መሐልነ ንሕነ በእግዚአብሔር ከመ ኢነሀቦሙ እምነ አዋልዲነ ያውስቡ ።
ወይቤሉ መኑ እምነ አሐቲ ሕዝበ እስራኤል ዘኢዐርገ ኀበ እግዚአብሔር ውስተ መሴፋ ወናሁ አሐዱ ብእሲ ኢመጽአ እምነ ኢያቢስ ዘገላአድ ውስተ ማኅበሮሙ ።
ወተፋቀዱ ሕዝብ ወናሁ አሐዱ ብእሲ ዘእምነ ኢያቢስ ዘገላአድ ኢሀለወ ።
ወለአኩ ህየ ማኅበሮሙ እልፈ ወዕሥራ ምእተ ብእሴ እምነ ደቂቀ ኀይል ወአዘዝዎሙ እንዘ ይብሉ ሑሩ ወቅትሉ ኵሎ እለ ይነብሩ ውስተ ኢያቤስ ዘገላአድ በአፈ ኀፂን ወአንስተኒ ወሕዝበኒ ።
ወከመዝ ግበሩ ኵሎ ተባዕተ ወኵሎ አንስተ አለ ያአምራ ብእሴ ቅትሉ ።
ወረከቡ እምነ እለ ይነብሩ ውስተ ኢያቤስ ዘገላአድ አርባዕተ ምእተ አዋልደ ደናግለ እለ ኢያእመራ ብእሴ ወአምጽእዎን ውስተ ትዕይንት ውስተ ሴሎ ውስተ ምድረ ከናአን ።
ወለአኩ ኵሉ ማኅበሮሙ ኀበ ብንያሚ እለ ውስተ ኰኵሐ ሬሞን ወጸውዕዎሙ ለሰላም ።
ወገብአ ብንያሚ ኀበ ደቂቀ እስራኤል በእማንቱ መዋዕል ወወሀብዎሙ አንስተ እለ እምነ አንስተ ኢያቤስ ዘገላአድ ወሠምሩ በዝንቱ ።
ወሕዝብኒ ተኳነንዎሙ ለብንያሚ እስመ ገብረ እግዚአብሔር ቀትለ ውስተ ሕዝበ እስራኤል ።
ወይቤሉ ሊቃናተ ማኅበር ምንተ ንገብር በእንተ እለ ተርፉ በበይነ አንስት እስመ ጠፍአ አንስት እምነ ብንያሚ ።
ወይቤሉ ርስት ተርፈ ለብንያሚ ወኢትደምሰስ ሕዝብ እምነ እስራኤል ።
ወንሕነኒ ኢንክል ውሂቦቶሙ አንስተ እምነ አዋልዲነ እስመ መሐልነ ደቂቀ እስራኤል እንዘ ንብል ርጉም ውእቱ ዘይሁብ ብእሲተ ለብንያሚ ።
ወይቤሉ በዓለ እግዚአብሔር በሴሎ እምነ መዋዕል በበ መዋዕሊሁ ውእቱ እመንገለ መስዐ ቤቴል ወጽባሒሃ ለፍኖት እንተ ታዐርግ እምነ ቤቴል ለሲቂማ ወእመንገለ አዜባ ለሌቦና ።
ወአዘዝዎሙ ለደቂቀ ብንያሚ ወይቤልዎሙ ሑሩ ወዕግቱ ውስተ አዕጻደ ወይን ።
ወተዐቀቡ አዋልዲሆሙ ለእለ ይነብሩ ውስተ ሴሎ እንዘ ይትዌነያ በመሰንቆ ወትወፅኡ እምነ አዕጻደ ወይን ወምስጡ ለክሙ አንስተ እምነ አዋልደ ሴሎ ወእትዉ ውስተ ብንያሚ ።
ወለእመ መጽኡ አበዊሆን ወአኀዊሆን ይሰነኑክሙ ንብሎሙ መሐርዎሙ ።
እስመ ኢያውፅኡ አንስቲያሆሙ እምነ ቀትል እስመ አኮ አንትሙ ዘወሀብክምዎሙ በእማንቱ መዋዕል ኢትነስሑ ።
ወገብሩ ከማሁ ደቂቀ ብንያሚ ወነሥኡ አንስተ በኍልቆሙ እምነ እለ ይትዌነያ ተመሰጥዎን ወአተዉ ወገብኡ ውስተ ርስቶሙ ወነደቁ ሎሙ አህጉረ ወነበሩ ውስቴቶን ።
ወአተዉ እምህየ ደቂቀ እስራኤል ብእሲ ብእሲ ውስተ ሕዝቡ ወውስተ ነገዱ ወአተዉ እምህየ ብእሲ ብእሲ ውስተ ርስቱ ።
ወበእማንቱ መዋዕል አልቦሙ ንጉሠ እስራኤል ብእሲ ብእሲ ዘአደሞ ቅድመ አዕይንቲሁ ይገብር ።
ወኀደጎሙ እግዚአብሔር ለእሉ አሕዛብ ከመ ያመክሮሙ ቦሙ ለእስራኤል ኵሎሙ እለ ኢያእመሩ ኵሎ ፀብኦሙ ለከናአን ።
ዳእሙ በእንተ ትውልዶሙ ለደቂቀ እስራኤል ከመ ይምሀርዎሙ ቀትለ ወባሕቱ እለ እምቅድሜሆሙኒ ኢያአመርዎሙ ።
ለእሉ ኀምስቱ አሕዛበ አሎፍሊ ወኵሉ ከናአን ወሲዶና ወኤዌዎን እለ ይነብሩ ውስተ ኢባኖስ እምነ ደብረ ባላሄርሞን እስከ ሎቤመት ።
ወተርፉ ከመ ያመክሮሙ ቦሙ ለእስራኤል ከመ ያእምር እመ ይሰምዑ ትእዛዘ እግዚአብሔር ዘአዘዞሙ ለአበዊሆሙ በእደ ሙሴ ።
ወነበሩ ደቂቀ እስራኤል ማእከለ ከናኔዎን ወኬጤዎን ወአሞሬዎን ወፌሬዜዎን ወኤዌዎን ወኢያቡሴዎን ።
ወነሥኡ አዋልዲሆሙ አውሰቡ ወአዋልዲሆሙ ወሀቡ ለደቂቆሙ ወአምለኩ ለአማልክቲሆሙ ።
ወገብሩ ደቂቀ እስራኤል እኩየ ቅድመ እግዚአብሔር ወረስዕዎ ለእግዚአብሔር አምላኮሙ ወአምለኩ በዓልም ወአምሳሊሆሙ ።
ወተምዕዐ መዐተ እግዚአብሔር ላዕለ እስራኤል ወአግብኦሙ ውስተ እደ ኩሳ አርሳቴም ንጉሠ ሶርያ ዘሜሶጶጦምያ አፍላግ ወተቀንዩ ደቂቀ እስራኤል ለኩሳ አርሳቴም ሰማንተ ዓመተ ።
ወገዐሩ ደቂቀ እስራኤል ኀበ እግዚአብሔር ወአቀመ ሎሙ እግዚአብሔር መድኀኒተ ለእስራኤል ወአድኀኖሙ ጎቶንየል ወልደ ቄኔዝ እኁሁ ለካሌብ ዘይንእስ ወተአዘዙ ሎቱ ።
ወኮነ ላዕሌሁ መንፈሰ እግዚአብሔር ወኰነኖሙ ለእስራኤል ወወፅአ ፀብአ ።
ወአግብኦ እግዚአብሔር ውስተ እዴሁ ለኩሳ አርሳቴም ንጉሠ ሶርያ ።
ወአዕረፈት ምድር ኀምሳ ዓመተ ወሞተ ጎቶኒየል ወልደ ቄኔዝ ።
ወደገሙ ደቂቀ እስራኤል ገቢረ እኩይ ቅድመ እግዚአብሔር ወአጽንዖ እግዚአብሔር ለኤግሎም ንጉሠ ሞአብ ላዕለ እስራኤል እስመ ገብሩ እኪተ ቅድመ እግዚአብሔር ።
ወኦስተጋብአ ላዕሌሆሙ ኵሎ ደቂቀ ዐሞን ወዐማሌቅ ወሖረ ወቀተሎሙ ለእስራኤል ወተወርሰ ሀገረ ፊኒቆን ።
ወተቀንዩ ደቂቀ እስራኤል ለኤግሎም ንጉሠ ሞአብ ዐሠርተ ወሰማንተ ዓመተ ።
ወገዐሩ ደቂቀ እስራኤል ኀበ እግዚአብሔር ወአቀመ ሎሙ እግዚአብሔር መድኀኒተ ናኦድ ወልደ ጌራ ወልደ ኢያሜኒ ብእሲ ዘክልኤሆን እደዊሁ የማኑ ።
ወፈነዉ ደቂቀ እስራኤል አምኃ ምስሌሁ ለዔግሎም ንጉሠ ሞአብ ።
ወገብረ ሎቱ ናኦድ መጥባሕተ እንተ ክልኤቱ አፈዊሃ እንተ ሥዝር ኑኃ ወቀነታ ታሕተ ቅናቱ ውስተ ሐቌሁ መንገለ የማኑ ።
ወአብአ ሎቱ አምኃሁ ለኤግሎም ንጉሠ ሞአብ ወኤግሎምሰ ቈጢጥ ብእሲ ውእቱ ጥቀ ።
ወእምዝ ሶበ ፈጸመ ናኦድ አብኦ ሎቱ አምኃሁ ፈነዎሙ ለእለ ጾሩ አምኃሁ ።
ወገብአ ኤግሎም እምነ ቤተ አማልክት ምስለ ገልገል ወይቤሎ ናኦድ ብየ ነገረ ኀቤከ ንጉሥ እንተ ባሕቲትከ ።
ወአዘዘ ዔግሎም ይፃእ ኵሉ እምኀቤሁ ወወፅኡ ኵሎሙ እለ ይቀውሙ ኀቤሁ ።
ወቦአ ናኦድ ኀቤሁ ወይነብር ውእቱ ባሕቲቱ ውስተ ጽርሑ ወሐጋይ ውእቱ ወይቤሎ ናኦድ ብየ ዘእነግረከ ንጉሥ ወተንሥአ ኤግሎም እምነ መንበሩ ወቀርቦ ።
ወሶበ ተንሥአ አልዐለ ናኦድ እዴሁ እንተ ፀጋም ወመልኀ መጥባሕቶ እምነ ገቦሁ ዘየማን ወረገዞ ውስተ ከርሡ ለኤግሎም ።
ወአብአ ሎቱ እስከ ለዐታ ወበረሮ እስከ ዘባኑ ወመልኀ መጥባኅቶ እምነ ከርሡ ።
ወወፅአ ናዖድ ጸናፌ ወዐጸወ ኆኅተ ጽርሕ ላዕሌሁ ወቀተረ ።
ወወፂኦ ውእቱ ቦኡ ደቁ ወርእዩ ወረከቡ ኆኅተ ዘጽርሕ ዕጽወ ወይቤሉ ዮጊ ባሕቲቱ ይነብር ጽመ ውስተ ምግሓሠ ጽርሑ ቅስፈ ።
ወፀንሑ እስመ ኀፍሩ ወአልቦ ዘአርኀዎሙ ኆኅተ ጽርሕ ወነሥኡ መርኆ ወአርኀዉ ወረከብዎ ለእግዚኦሙ ውዱቀ ውስተ ምድር ምውተ ።
ወናኦድሰ አምሰጠ እስከ እሙንቱ ይትሀወኩ ወአልቦ ዘአእመሮ ወውእቱሰ ኀለፈ እምነ አማልክቲሆሙ ወአምሰጠ ውስተ ሴይሮታ ።
ወእምዝ ሶበ በጽሐ ውስተ ምድረ እስራኤል ወነፍኀ ቀርነ በውስተ ደብረ ኤፍሬም ወወረዱ ምስሌሁ እምነ ደብር ደቂቀ እስራኤል ወውእቱ ቅድሜሆሙ ።
ወይቤሎሙ ረዱ ትልውኒ እስመ አግብኦሙ እግዚአብሔር ለፀርነ ውስተ እዴነ ለሞአብ ።
ወወረዱ ወተለውዎ ወበጽሑ ማዕዶተ ዮርዳንስ ዘሞአብ ወኢያብሑ ሰብእ ይዕዱ ።
ወቀተልዎሙ ለሞአብ በእማንቱ መዋዕል የአክል እልፈ ብእሴ ኵሎ መስተቃትላነ ወኵሎ ዕደወ ኀይሎሙ ወአልቦ ዘአምሰጠ እምኔሆሙ ወኢ አሐዱ ብእሲ ።
ወገብኡ ሞአብ በእማንቱ መዋዕል ውስተ እዴሆሙ ለእስራኤል ወአዕረፈት ምድር ሰማንያ ዓመተ ወኰነኖሙ ናኦድ እስከ ሞተ ።
ወእምድኅረ ዝንቱ ቆመ ሴሜገር ወልደ ሐነት ወቀተሎሙ ለአሎፊል ስድስተ ምእተ ብእሴ በኀበ ማሕረሰ ላህሙ ወውእቱኒ አድኀኖሙ ለእስራኤል ።
ወሖረ አቢሜሌክ ወልደ ሮበዓም ውስተ ስቂማ ኀበ አኀወ እሙ ወተናገሮሙ ለኵሉ አዝማደ ቤተ እሙ ።
ወይቤሎሙ ተናገርዎሙ ሊተ ለሰብአ ስቂማ ወበልዎሙ ምንት ይኄይሰክሙ ሰብዓኑ ብእሲ ይኰንኑክሙ ኵሎሙ ደቂቀ ሮቦዓም ።
አው አሐዱ ብእሲ ይኰንንክሙ ወተዘከሩ ከመ ሥጋክሙ ወዐጽምክሙ አነ ።
ወተናገሩ ሎቱ አኀወ እሙ ምስለ ኵሉ ሰብአ ሲቂማ ኵሎ ዘንተ ነገረ ወሜጥዎ ለልቦሙ ኀበ አቢሜሌክ ወይቤሉ እኁነ ውእቱ ።
ወወሀብዎ ሰብዓ ብሩረ እምነ ቤተ በዓል ወተዓሰበ ቦን አቢሜሌክ ዕደወ ሐቃልያነ ወመደንግፃነ ወሖሩ ወተለውዎ ።
ወቦአ ውስተ ቤተ አቡሁ ውስተ ኤፍሬም ወቀተሎሙ ለአኀዊሁ ለደቂቀ ሮቦዓም ሰብዓ ብእሴ በአሐቲ እብን ወተርፈ ኢዮአታም ወልደ ሮቦዓም ዘይንእስ እስመ ተኀብአ ።
ወተጋብኡ ኵሎሙ ሰብአ ሲቂማ ወኵሉ ቤተ መሐሎን ወሖሩ ወአንገሥዎ ለአቢሜሌክ ሎሙ ንጉሠ በኀበ ዕፀ በላኖ እንተ ውስተ ሲቂማ ።
ወዜነውዎ ለኢዮአታም ወሖረ ወቆመ ውስተ ርእሰ ደብረ ጋሪዝን ወጾርኀ ወበከየ ወይቤሎሙ ስምዑኒ ሰብአ ሲቂማ ወይስማዕክሙ እግዚአብሔር ።
ሖሩ ዕፀው ያንግሡ ሎሙ ንጉሠ ወይቤልዋ ለዕፀ ዘይት ንግሢ ለነ ።
ወትቤሎሙ ዕፀ ዘይት እኅድግኑ ቅብዕየ ዘሰብሐ እግዚአብሔር በላዕሌየ ወእጓለ እመሕያው ወእሑር እንግሥ ላዕለ ዕፀው ።
ወይቤልዋ ኵሉ ዕፀው ለበለስ ንዒ ንግሢ ለነ ።
ወትቤሎሙ በለስ እኅድግኑ ምጥቀትየ ወፍሬየ ቡሩከ ወእሑር እንግሥ ለዕፀው ።
ወይቤልዎ ኵሉ ዕፀው ለወይን ነዓ ንግሥ ለነ ።
ወይቤሎሙ ወይን እኅድግኑ ወይንየ ወትፍሥሕትየ ዘበኀበ እግዚአብሔር ወበኀበ እጓለ እመሕያው ወእሑር እንግሥ ለዕፀው ።
ወይቤልዋ ዕፀው ለዕፀ ራምኖን ንዒ አንቲ ንግሢ ለነ ።
ወትቤሎሙ ዕፀ ራምኖን እመ አማን ታነግሡኒ በጽድቅ ላዕሌክሙ ንዑ አጽልሉ ታሕተ ጽላሎትየ እመ ኢወፅአት እሳት እምነ ራምኖን ወትበልዖ ለአርዘ ሊባኖስ ።
ወይእዜኒ እመ አማን በጽድቅ ገበርክሙ ወአንገሥክምዎ ለአቢሜሌክ ።
በከመ ገበርክሙ ምስለ ኢየሮበዓም ወምስለ ቤቱ ወእመ በከመ ዕሴተ እዴሁ ገበርክሙ ሎቱ ።
በከመ ተቃተለ አቡየ ለክሙ ወገደፈ ነፍሶ ቅድሜክሙ ወአድኀነክሙ እምእደ ምድያም ።
ወአንትሙ ተንሣእክሙ ላዕለ ቤተ አቡየ ወቀተልክሙ ደቂቆ ።
ሰብዓ ብእሴ በአሐቲ እብን ወአንገሥክምዎ ለአቢሜሌክ ወልደ ዕቅብቱ ላዕለ ሰብአ ሲቂሞን እስመ እኁክሙ ውእቱ ።
ወእመሰ በጽድቅ ወበርትዕ ገበርክሙ ምስለ ሮቦዓም ወቤቱ በዛቲ ዕለት ቡሩካነ አንትሙሂ ወተፈሥሑ በአቢሜሌክ ወውእቱኒ ይትፌሣሕ ብክሙ ።
ወእመ አኮሰ ትጻእ እሳት እምነ አቢሜሌክ ወትብልዖሙ ለሰብአ ሲቂሞን ወለቤተ መሐሎን ወትፃእ እሳት እምነ ሰብአ ሲቂሞን ወእምነ ቤተ መሐሎን ወትብልዖ ለአቢሜሌክ ።
ወጐየ ኢዮአታም ወሮጸ ውስተ ፍኖት ወአምሠጠ ውስተ ራራ ወነበረ ህየ እምነ ገጸ አቢሜሌክ እኁሁ ።
ወተመልአከ አቢሜሌክ ለቤተ እስራኤል ሠለስተ ዓመተ ።
ወፈነወ እግዚአብሔር ጋኔነ እኩየ ማእከለ አቢሜሌክ ወማእከለ ሰብአ ሲቂሞን ወክሕድዎ ሰብአ ሲቂሞን ለቤተ አቢሜሌክ ።
ከመ ይግባእ ኀጢአቱ ዘሰብዓ ደቂቀ ኢየሮቦዓም ።
ወደሞሙ ወይትፈደዮ ለአቢሜሌክ እኁሆሙ ዘቀተሎሙ ወላዕለ ሰብአ ሲቂሞን እለ አጽንዕዋ ለእዴሁ ከመ ይቅትሎሙ ለአኀዊሁ ።
ወአንበሩ ሎቱ ሰብአ ሲቂሞን ማዕገተ ውስተ አርእስተ አድባር ወየሀይዱ ኵሎ ዘየኀልፍ ፍኖተ እንተ ላዕሌሆሙ ወዜነውዎ ለአቢሜሌክ ።
ወመጽአ ጋአድ ወልደ አቤድ ወአኀዊሁ ውስተ ሲቂማ ወኀብሩ ምስሌሁ ሰብአ ሲቂማ ።
ወወፅኡ ሐቅለ ወቀሠሙ አዕጻዳተ ወይኖሙ ወአኬዱ ወገብሩ በዓለ ወቦኡ ቤተ አምላከሙ ወበልዑ ወሰትዩ ወረገምዎ ለአቢሜሌክ ።
ወይቤ ጋድ ወልደ አቤድ መኑ ውእቱ አቢሜሌክ ወመኑ ውእቱ ወልደ ሴኬም ከመ ንትቀነይ ሎቱ ።
አኮኑ ውእቱ ወልደ ሮቦዓም ወዜቡል ወዐቃቢሁ ገብሩ ወሰብአ ኤሞር አቡሁ ለሴኬም ወለምንት ንትቀነይ ሎቱ ንሕነ ።
ወመኑ እመ አግብኦ ለዝክቱ ሕዝብ ውስተ እዴየ ወአፍልሶ ለአቢሜሌክ ወእበሎ ለአቢሜሌክ አብዝኅ ኀይለከ ወፃእ ።
ወሰምዐ ዜቡል መልአከ ሀገር ዘይቤ ጋድ ወልደ አቤድ ወተምዕዐ መዐተ ።
ወፈነወ መላእክተ ኀበ አቢሜሌክ ምስለ አምኃ እንዘ ይብል ናሁአ ጋድአ ወልደ አቤድ ወአኀዊሁ መጽኡ ውስተ ሲቂማ ወናሁ ይትቃተልዋ ለሀገር በእንቲአከ ።
ወይእዜኒ ተንሥእ በሌሊት አንተ ወሕዝብ ዘምስሌከ ወዕግት ውስተ ሐቅል ።
ወበጽባሕ ጊዜ ይሠርቅ ፀሐይ ጊሥ ወሩዳአ ለሀገርአ ።
ወመጽአ ውእቱ ወሕዝብ ዘምስሌሁ በሌሊት ወዐገትዋ ለሲቂማ በአርባዕቱ ሰራዊት ።
ወሶበ ጸብሐ ወፅአ ጋድ ወልደ አቤድ ወቆመ ኀበ ኆኅተ አንቀጸ ሀገር ወተንሥአ አቢሜሌክ ወሕዝብ ዘምስሌሁ እምኀበ የዐግቱ ።
ወርእየ ጋድ ወልደ አቤድ ሕዝበ ወይቤሎ ለዜቡል ናሁ ሕዝብ ይወርድ እምነ ርእሰ ደብር ወይቤሎ ዜቡል ጽላሎተ አድባር ትሬኢ አንተሰ ከመ ሰብእ ።
ወደገመ ዓዲ ጋድ ብሂሎቶ ወይቤሎ ናሁ ሕዝብ ይወርድ መንገለ ባሕር እምነ ኀበ ሕንብርተ ምድር ወአሐዱ ሰርዌ ይመጽእ እምነ ፍኖተ ኦ መ አንጸሮ ።
ወይቤሎ ዜቡል አይቴ ውእቱ ይእዜ ዝክቱ አፉከ ዘትቤ መኑ ውእቱ አቢሜሌክ ከመ ንትቀነይ ሎቱ አኮኑ ዝንቱ ውእቱ ሕዝብ ዘተዐየርከ ፃእኬ ይእዜ ወተቃተሎሙ ።
ወወፅአ ጋድ እምነ ቅድሜሆሙ ለሰብአ ሲቂማ ወተቃተሎ ለአቢሜሌክ ።
ወዴገኖ አቤሜሌክ ወጐየ እምቅድመ ገጹ ወወድቁ ብዙኃን ወተቀትሉ እስከ አንቀጸ ሀገር ።
ወነበረ አቢሜሌክ ውስተ አሪማ ወአውፅኦሙ ዜቡል ለጋእድ ወለአኀዊሁ ወከልኦሙ ነቢረ ውስተ ሲቂማ ።
ወእምዝ በሳኒታ ወፅአ ሕዝብ ውስተ ገዳም ወዜነውዎ ለአቢሜሌክ ።
ወነሥአ ሕዝቦ ወከፈሎሙ ለሠለስቱ ሰራዊት ወዐገተ ቦሙ ወሶበ ይኔጽር ወናሁ ሕዝብ ይወፅእ እምነ ሀገር ወተንሥአ ላዕሌሆሙ ወቀተሎመ ።
ወአቢሜሌክሰ ወሰርዌ ዘምስሌሁ ቆሙ ዲፓ ኀበ ኆኅተ አንቀጸ ሀገር ወእልክቱሰ ክልኤቱ ሰራዊት ተዘርዉ ውስተ ኵሉ ገዳም ወቀተልዎሙ ።
ወአቢሜሌክሰ ይትቃተል ምስለ ሀገር ኵላ ይእተ ዕለተ ወአስተጋብእዋ ለሀገር ወሕዝበሰ ዘውስቴታ ቀተለ ወዘርአ ውስቴታ ፄወ ።
ወሰምዑ ኵሎሙ ሰብአ ማኅፈደ ሲቂሞን ወቦኡ ውስተ ጸወነ ቤተ በዓል ።
ወዜነውዎ ለአቢሜሌክ ከመ ተጋብኡ ኵሉ ሰብአ ማኅፈደ ሲቂማ ።
ወዐርገ አቢሜሌክ ውስተ ደብረ ሄርሞን ውእቱ ወሕዝብ ዘምስሌሁ ።
ወነሥአ አቢሜሌክ ጕድበ ውስተ እዴሁ ወገመደ ጾረ ዕፀው ወነሥአ ወጾሮ ውስተ መታክፊሁ ።
ወይቤሎሙ ለሕዝብ ለእለ ምስሌሁ ዘከመ ርኢክሙኒ እገብር ግበሩ አንትሙኒ ፍጡነ ከመ አነ ገበርኩ ።
ወገዘሙ እሙንቱኒ ኵሎሙ ጾሮሙ ወነሥኡ ወተለውዎ ለአቢሜሌክ ።
ወአንበሩ ኀበ ጸወን ወአውዐዩ ላዕሌሆሙ ጸወኖሙ በእሳት ።
ወሞቱ ኵሎሙ ሰብአ ሲቂማ ዘማኅፈዱ ወየአክሉ ዐሠርተ ምእተ ብእሲ ወአንስት ።
ወሖረ አቢሜሌክ ውስተ ቴቤስ ወነበሩ ላዕሌሃ ወአስተጋብእዋ ።
ወቦቱ ማኅፈደ ዐቢየ ውስተ ማእከለ ሀገር ወተጸወኑ ኵሎሙ ህየ ዕደዊሆሙ ወአንስቲያሆሙ ወኵሉ ዐበይተ ሀገር ወዐጸዉ ላዕሌሆሙ ወዐርጉ ውስተ ናሕሰ ማኅፈድ ።
ወሖረ አቢሜሌክ ኀበ ማኅፈድ ወተቃተልዎ ወቀርበ አቢሜሌክ ኀበ ኆኅተ ማኅፈድ ከመ ያውዕዮ በእሳት ።
ወወገረቶ አሐቲ ብእሲት በስባረ ማሕረጽ ውስተ ርእሱ ለአቢሜሌክ ወቀጥቀጠቶ መልታሕቶ ።
ወጸርኀ ፍጡነ ለቍልዔሁ ዘይጸውር ንዋዮ ወይቤሎ ምላኅ መጥባኅተ ወቅትለኒ ከመ ኢይበሉኒ ብእሲት ቀተለቶ ወወግኦ ቍልዔሁ ወሞተ አቢሜሌክ ።
ወርእዩ ሰብአ እስራኤል ከመ ሞተ አቢሜሌክ ወአተዉ ኵሎሙ በሓውርቲሆሙ ።
ወፈደዮ እግዚአብሔር ለአቢሜሌክ እኪተ እንተ ገብረ ላዕለ አቡሁ ዘቀተለ ሰብዓ አኀዊሁ ።
ወኵሎ እኪቶሙ ለሰብአ ሲቂማ ፈደዮሙ እግዚአብሔር ላዕለ ርእሶሙ ወበጽሖሙ መርገመ ኢዮአታም ወልደ ሮቦዓም ።
ወቆመ እምድኅረ አቢሜሌክ ዘያድኅኖሙ ለእስራኤል ቶላ ወልደ ፉሐ ወልደ እኁሁ ለአቡሁ ብእሲ ዘእምነ ይስካር ወውእቱሰ ይነብር ውስተ ሰማርያ ውስተ ደብረ ኤፍሬም ።
ወኰነኖሙ ለእስራኤል ዕሥራ ወሠለስተ ዓመተ ወሞተ ወተቀብረ ውስተ ሰማርያ ።
ወቆመ እምድኅሬሁ ኢይእር ገላአዳዊ ወኰነኖሙ ለእስራኤል ዕሥራ ወክልኤተ ዓመተ ።
ወቦ ሠላሳ ወክልኤተ ደቂቀ ወይጼዐኑ ላዕለ ሠላሳ ወክልኤቱ አእዱግ ወቦሙ ሠላሳ ወክልኤቱ አህጉረ ወሰመዮን ዳብራተ ዘኢያኢር እስከ ዮም ወሀለዋ ውስተ ገላአድ ።
ወሞተ ኢያኢር ወተቀብረ ውስተ ረሞ ።
ወደገሙ ደቂቀ እስራኤል ገቢረ እኩይ ቅድመ እግዚአብሔር ።
ወአምለክዎ ለበዓልም ወለአስጠሮት ወአማልክተ ሶርያ ወአማልክተ ሲዶና ወአማልክተ ሞአብ ወአማልክተ ደቂቀ ዐሞን ወአማልክተ ኢሎፍሊ ።
ወኀደግዎ ለእግዚአብሔር ወኢተቀንዩ ሎቱ ።
ወተምዕዐ መዐተ እግዚአብሔር ላዕለ እስራኤል ወአግብኦሙ ውስተ እደ ኢሎፍሊ ወውስተ እዴሆሙ ለደቂቀ ዐሞን ።
ወሣቀይዎሙ ወአጠቅዎሙ ለደቂቀ እስራኤል ።
በማዕዶተ ዮርዳንስ በምድረ አሞሬዎን በገላአድ ።
ወዐደዉ ደቂቀ ዐሞን ዮርዳንስ ይትቃተልዎሙ ለይሁዳ ወለብንያም ወለቤተ ኤፍሬም ወተሣቀዩ ደቂቀ እስራኤል ጥቀ ።
ወገዐሩ ደቂቀ እስራኤል ኀበ እግዚአብሔር ወይቤሉ አበስነ ለከ እስመ ኀደግናከ አምላክነ ወአምለክናሆሙ ለበዓልም ።
ወይቤሎሙ እግዚአብሔር ለደቂቀ እስራኤል አኮኑ ግብጽ ወአሞሬዎን ወደቂቀ ዐሞን ወሞአብ ወኢሎፍሊ ።
ወሲዶና ወምድያም ወዐማሌቅ ሣቀዩክሙ ወገዐርክሙ ኀቤየ ወአድኀንኩክሙ እምእዴሆሙ ።
ወአንትሙሰ ኀደግሙኒ ወአምለክሙ ባዕደ አማልክተ በበይነ ዝንቱ ኢያድኅነክሙ ።
ሑሩ ጽርሑ ኀበ አማልክት እለ ኀሬክሙ ለክሙ ወያድኅኑክሙ በመዋዕለ ምንዳቤክሙ ።
ወይቤልዎ ደቂቀ እስራኤል ለእግዚአብሔር አበስነ ረስየነ ዘከመ ትፈቅድ ቅድሜከ ወባሕቱ እግዚኦ አድኅነነ በዛቲ ዕለት ።
ወአሰሰሉ አማልክተ ባዕድ እምነ ማእከሎሙ ወአምለክዎ ለእግዚአብሔር ወአሥመርዎ ወዐንበዙ እምነ ሥቃይ እስራኤል ።
ወዐርጉ ደቂቀ ዐሞን ወኀደሩ ውስተ ገላአድ ወወፅኡ ደቂቀ እስራኤል ወኀደሩ ውስተ ምድረ መሴፋ ።
ወተባሀሉ መላእክተ ሕዝበ ገላአድ በበ በይናቲሆሙ መኑ ብእሲ ዘይእኅዝ ይትቃተሎሙ ለነ ለደቂቀ ዐሞን ወይኩን ርኡሰ ለኵሉ እለ ይነብሩ ውስተ ገላአድ ።
ወወፅኡ ኵሎሙ ደቂቀ እስራኤል ወአንገለጉ ተጋቢኦሙ ኵሎሙ ማኅበሮሙ ከመ አሐዱ ብእሲ እምነ ዳን እስከ ቤርሳቤሕ ወገላአድኒ ውስተ መሴፋ ።
ወቆመ ኵሉ ሕዝብ ወኵሉ ነገደ እስራኤል ውስተ ማኅበረ ኵሉ ሕዝቡ ለእግዚአብሔር አርብዓ እልፍ አጋር ዘይጸውር ኵናተ ።
ወሰምዑ ደቂቀ ብንያም ከመ ተጋብኡ ደቂቀ እስራኤል ውስተ መሴፋ ወይቤሉ ደቂቀ እስራኤል አይድዑ በአይቴ ኮነት ዛቲ እኪት ።
ወአውሥአ ዝክቱ ብእሲ ሌዋዊ ምታ ለእንታክቲ ብእሲት እንተ ቀተሉ ወይቤ በገባአ ዘብንያሚ መጻእኩ አነ ወዕቅብትየ ንኅድር ።
ወተንሥኡ ላዕሌነ ሰብአ ገባአ ወዐገቱ ዲቤነ ውእተ ቤተ ሌሊተ ወኪያየኒ ፈቀዱ ይቅትሉኒ ወለዕቅብትየሰ አኅሰርዋ ወተወነይዋ ወሞተት ።
ወነሣእክዋ ለዕቅብትየ ወመተርክዋ በበ መለያልያ ወፈነውኩ ውስተ ኵሉ ደወለ ርስቶሙ ለእስራኤል እስመ ገብሩ እበደ ውስተ እስራኤል ።
ወናሁ ኵልክሙ አንትሙ ደቂቀ እስራኤል ዝየ አቅሙ ለክሙ ቃለ ወምክረ ።
ወቆሙ ኵሉ ሕዝብ ከመ አሐዱ ብእሲ ወይቤሉ ኢነአቱ አብያቲነ ወኢንገብእ በሓውርቲነ ።
ወይእዜኒ ከመዝ ግበሩ ላዕለ ገባአ ነዐርግ ላዕሌሆሙ በበ መክፈልትነ ።
ለእለ የሐውሩ ይትቃተልዎሙ ለገባአ ዘብንያሚ በበይነ ኵሉ እበድ እንተ ገብሩ ላዕለ እስራኤል ።
ወንነሥእ በበ ዐሠርቱ ዕደው ለለ ምእት ለኵሉ ሕዝበ እስራኤል ከማሁ ወምእተ ለዐሠርቱ ምእት ወዐሠርቱ ምእት ለእልፍ እለ ይጸውሩ ሥንቀ ለሕዝብ ውስተ ፍኖት ።
ወተጋብኡ ኵሉ እስራኤል እምነ አህጉሪሆሙ ከመ ይባኡ ።
ወለአኩ ሕዝበ እስራኤል ውስተ ኵሉ ነገደ ብንያሚ እንዘ ይብሉ ምንት ዛቲ እኪት እንተ ኮነት በውስቴትክሙ ።
ወይእዜኒ አግብኡ ዕደወ እለ አበሱ በገባ ደቂቀ በለዓም ወንትቃቴሎሙ ወናውፅእ እኪተ እምነ እስራኤል ወአበዩ ደቂቀ ብንያሚ ሰሚዖቶሙ ለአኀዊሆሙ ለደቂቀ እስራኤል ።
ወተጋብኡ ደቂቀ ብንያሚ እምነ አህጉሪሆሙ ውስተ ገባአ ከመ ይፃኡ ወይትቃተልዎሙ ለደቂቀ እስራኤል ።
ወተኈለቁ ደቂቀ ብንያሚ በይእቲ ዕለት እምነ አህጉሪሆሙ ክልኤ እልፍ ወኀምሳ ምእት ብእሲ እለ ይጸውሩ ኵናተ እንበለ እለ ይነብሩ ውስተ ገባአ ።
ወእሙንቱኒ ተኈለቁ ሰብዐቱ ምእት ወራዙት ኅሩያን እለ ክልኤሆን እደዊሆሙ የማንያን ኵሎሙ ወኵሎሙ እሉ ወፃፍያን በሞፀፍተ እብን ወየሀይጱ ሥዕርተ ወኢይስሕቱ ።
ወተኈለቁ ኵሎሙ ደቂቀ እስራኤል እንበለ ደቂቀ ብንያሚ አርባዓ እልፍ ብእሲ ጸዋሬ ኵናት ወኵሎሙ እሉ ዕደው መስተቃትላን ።
ወተንሥኡ ወዐርጉ ውስተ ቤቴል ወተስእሉ ኀበ እግዚአብሔር ወይቤሉ ደቂቀ እስራኤል መኑ የዐርግ ለነ መስፍነ ዘይትቃተሎሙ ለነ ለብንያሚ ወይቤሎሙ እግዚአብሔር ይሁዳ ይዕርግ ለክሙ መስፍነ ።
ወተንሥኡ ደቂቀ እስራኤል ወኀደሩ ላዕለ ገባአ ።
ወወፅኡ ኵሎሙ ዕደወ እስራኤል ውስተ ቀትል ምስለ ብንያሚ ወተአኀዝዎሙ በገባአ ።
ወወፅኡ ደቂቀ ብንያሚ እምነ ሀገር ወቀተሉ እምነ እስራኤል ክልአ እልፈ ወዕሥራ ምእተ ብእሴ ይእተ አሚረ እለ ወድቁ ውስተ ምድር ።
ወተጸንዑ ደቂቀ እስራኤል ወደገሙ ወፅኡ ይትቃተሉ ውስተ ዝክቱ መካን ኀበ ተቃተሉ አመ ቀዳሚት ዕለት ህየ ።
ወዐርጉ ደቂቀ እስራኤል ወበከዩ ቅድመ እግዚአብሔር እስከ ሰርክ ወተስእሉ ኀበ እግዚአብሔር ወይቤሉ ንድግምኑ ዓዲ ተቃትሎ ምስለ ብንያሚ እኁነ ወይቤሎሙ እግዚአብሔር ዕረጉ ኀቤሆሙ ።
ወመጽኡ ደቂቀ እስራኤል ኀበ ብንያሚ አመ ሳኒት ዕለት ።
ወወፅኡ ብንያሚ ወተቀበሎሙ አመ ሳኒት ዕለት እምነ ገባአ ወቀተሉ እምኔሆሙ እልፈ ወሰማንያ ምእተ ብእሴ እለ ወድቁ ውስተ ምድር ወኵሎሙ እለ ይጸውሩ ኵናተ ።
ወዐርጉ ኵሎሙ ደቂቀ እስራኤል ወኵሉ ሕዝብ ወሖሩ ቤቴል ወበከዩ ወነበሩ ህየ ቅድመ እግዚአብሔር ወጾሙ ሕዝብ እስከ ሰርክ ።
ወአዕረጉ መሥዋዕተ መድኀኒት ለእግዚአብሔር ።
ወተስእሉ ደቂቀ እስራኤል ኀበ እግዚአብሔር ወሀለወት ህየ ታቦተ እግዚአብሔር በእማንቱ መዋዕል ።
ወፊንሐስ ወልደ እልዓዛር ወልደ አሮን ይቀውም ቅድሜሃ በእማንቱ መዋዕል ።
ወይቤሉ ንድግምኑ ዓዲ ወፂኦ ውስተ ቀትል ምስለ ደቂቀ ብንያሚ እኁነ አው ንኅድግ ።
ወይቤሎሙ እግዚአብሔር ዕረጉ እስመ ጌሠመ አገብኦሙ ውስተ እዴክሙ ።
ወአንበሩ ደቂቀ እስራኤል እለ የዐግትዋ ለገባአ ዐውዳ ።
ወተአኀዝዎሙ እስራኤል ለብንያሚ አመ ሣልስት ዕለት ወተቃተልዎሙ በኀበ ገባአ ከመ ቀዲሙ ።
ወወፅኡ ደቂቀ ብንያሚ ተቀበልዎሙ ለሕዝብ ወጐዩ እምኀበ ሀገር ።
ወአኀዙ ይትቃተሉ እምነ ሕዝብ ከመ ቀዲሙ በውስተ ፍኖት አሐቲ እንተ ታዐርግ ለቤቴል ወአሐቲ እንተ ታዐርግ ለገባአ በውስተ ገዳም የአክሉ ሠላሳ ብእሲ እምነ እስራኤል ።
ወይቤሉ ደቂቀ ብንያሚ ይመውቱ ቅድሜነ ከመ ቀዲሙ ወይቤሉ ደቂቀ እስራኤል ንጐይይ ወናርሕቆሙ እምነ ሀገር ውስተ ፍናዌ ።
ወተንሥኡ ኵሎሙ ዕደወ እስራኤል እምነ መካኖሙ ወተቃተሉ በበዓልታመር ወማዕገቶሙኒ ለእስራኤል ተባአሱ በመካኖሙ እምነ ዐረቢሃ ለገባአ ።
ወገብኡ እንተ ቅድሜሃ ለገባአ እልፍ ብእሲ ኅሩያን እምነ እስራኤል ወጸንዐ ቀትል ወእሙንቱሰ ኢያእመሩ ከመ በጽሐቶሙ እከይሆሙ ።
ወአውደቆሙ እግዚአብሔር ለብንያሚ ቅድመ እስራኤል ወቀተልወሙ ደቂቀ እስራኤል ለብንያሚ ክልኤቱ እልፍ ሐምሳ ወአሐዱ ምእት ወኵሎሙ እሉ እለ ይጸውሩ ኵናተ ።
ወርእየ ብንያሚ ከመ ተቀትለ ወወሀብዎሙ እስራኤል መካነ እስመ ተአመኑ በማዕገቶሙ ዘሤሙ ላዕለ ገባአ ።
ወሖሩ እልክቱ እለ ዐገቱ ወቀተልዋ ለሀገር በአፈ ሐፂን ።
ወአዘዝዎሙ እስራኤል ለእለ የዐግቱ ከመ በኀፂን ይቅትልዎሙ ወያዕርግዎ ለጢሰ ሀገር ከመ ማኅፈድ ።
ወተመይጡ ዕደወ እስራኤል በውስተ ቀትል ወለብንያምሰ አኀዝዎ ይቅትልዎ ዕደወ እስራኤል የአክሉ ስድስተ ምእተ ብእሲ እስመ ይቤ እንበለ ይቅትሉኒ ቀተልክዎሙ በቅድሜየ ከመ ቀትለ ቀዲሙ ።
ወዝክቱ ማኅፈደ ጢስ እምነ ሀገር ከመ ዐምድ ወነጸረ ብንያሚ ድኅሬሁ ወናሁ ዐርገ ጥፍዐተ ሀገር ውስተ ሰማይ ።
ወተመይጡ ዕደወ እስራኤል ወተወላወሉ ዕደወ ብንያሚ ወርእዩ ከመ በጽሐቶሙ እከይሆሙ ።
ወነትዑ ቅድሜሆሙ ለእስራኤል ውስተ ፍኖተ ገዳም ወበጽሖሙ ቀትል ወእለሂ እምነ አህጉር ቀተልዎሙ በማእከሎሙ ።
ወቀተልዎሙ ለብንያሚ ወአጥፍእዎሙ ወደምስሶ ደምሰስዎሙ በቅድመ ገባአ እመንገለ ጽባሒሃ ።
ወወድቁ እምነ ብንያሚ እልፍ ወሰማንያ ምእት ብእሲ ወኵሎሙ እሉ ጽኑዓን ዕደው ።
ወነትዑ ወጐዩ ኀበ ኰኵሐ ሬሞን ወአረይዎሙ ኀምሳ ምእተ ብእሲ ወዴገንዎሙ ወተለውዎሙ እስከ ጌዴአም ወቀተሉ እምኔሆሙ እስራ ምእት ብእሴ ።
ወኮኑ ኵሎሙ እለ ወድቁ እምነ ብንያሚ ክልኤቱ እልፍ ሐምሳ ምእት ብእሲ እለ ይጸውሩ ኵናተ በይእቲ ዕለት ወኵሎሙ እሉ ዕደው ጽኑዓን ።
ወነትዑ ወጐዩ ውስተ ኰኵሐ ሬሞን ስድስቱ ምእት ብእሲ ወነበሩ ውስተ ኰኵሐ ሬሞን አርባዕተ አውራኀ ።
ወዐጸውዎሙ ሰብአ እስራኤል ለደቂቀ ብንያሚ ወቀተልዎሙ በአፈ ኀፂን ወለሀገሮሙኒ ወለእንስሳሆሙ ወኵሉ ዘተረክበ ውስተ አህጉር ወአህጉሪሆሙ እለ ረከቡ አውዐይዎን በእሳት ።
ወገብሩ ደቂቀ እስራኤል እኩየ ቅድመ እግዚአብሔር ወአግብኦሙ እግዚአብሔር ውስተ እደ ምድያም ሰብዐተ ዓመተ ።
ወጸንዐት እዴሆሙ ለምድያም ላዕለ እስራኤል ወገብሩ ሎሙ ደቂቀ እስራኤል ቅድመ ምድያም በዐታተ ወአጽዋናተ ውስተ አድባር ወውስተ አጽዳፍ ።
ወእምዝ ሶበ ይዘርኡ ሰብአ እስራኤል የዐርጉ ምድያም ወዐማሌቅ ወደቀ ጽባሕ የዐርጉ ላዕሌሆሙ ።
ወይትዐየኑ ዲቤሆሙ ወያመስኑ ሎሙ ፍሬ ገራውሂሆሙ እስከ ይበጽሑ ውስተ ጋዛን ወኢያተርፉ ሎሙ ምንተኒ በዘ የሐይዉ ለእስራኤል ወመራዕይሆሙኒ ወላህሞሙ ወአድጎሙ ።
እስመ የዐርጉ ላዕሌሆሙ እሙንቱ ወእንስሳሆሙ ወተዓይኒሆሙ ያመጽኡ ወይበጽሕዎሙ ከመ አንበጣ ።
ብዝኆሙ ወአልቦሙ ኍልቈ ኢእሙንቱ ወኢአግማላቲሆሙ ወይመጽኡ ውስተ ምድረ እስራኤል ከመ ያማስንዋ ።
ወነድዩ ጥቀ እስራኤል እምቅድመ ምድያም ወገዐሩ ደቂቀ እስራኤል ኀበ እግዚአብሔር ።
ወሶበ ጸርሑ ደቂቀ እስራኤል ኀበ እግዚአብሔር በእንተ ምድያም ።
ፈነወ ሎሙ እግዚአብሔር ብእሴ ነቢየ ለደቂቀ እስራኤል ወይቤሎሙ ከመዝ ይቤ እግዚአብሔር አምላከ እስራኤል አነ ውእቱ ዘአውጻእኩክሙ እምነ ግብጽ እምነ ቤተ ቅኔት ።
ወአድኀንኩክሙ እምነ እዴሆሙ ለግብጽ ወእምነ ኵሉ ዘይሣቅዩክሙ ወአውፃእክዎሙ እምነ ቅድመ ገጽክሙ ወወሀብኩክሙ ምድሮሙ ።
ወእቤለክሙ አነ ውእቱ እግዚአብሔር ወአምላክክሙ ወኢትፍርሁ እምነ አማልክተ አሞሬዎን እሉ እለ ትነብሩ ውስተ ምድሮሙ አንትሙ ወኢሰማዕክሙ ቃልየ ።
ወመጽአ መልአከ እግዚአብሔር ወነበረ ታሕተ ዕፅ እንተ ኤፍራታስ ዘኢዮአስ አቡሁ ለኢየዝሪ ።
ወጌድዮን ወልዱ ይዘብጥ ስርናየ በውስተ ዐውዱ ከመ ያምስጥ እምነ ቅድሜሆሙ ለምድያም ።
ወአስተርአዮ መልአከ እግዚአብሔር ወይቤሎ እግዚአብሔር ምስሌከ ጽኑዐ ኀይል ።
ወይቤሎ ጌድዮን ኦሆ እግዚኦ እግዚእየ ወእመሰ ሀለወ እግዚአብሔር ምስሌነ ለምንት ረከበተነ ኵላ ዛቲ እኪት ።
ወአይቴ ውእቱ ኵሉ ስብሐቲሁ ኵሉ ዘነገሩነ አበዊነ ወይቤሉነ እምነ ግብጽ አውጽኦሙ ለአበዊነ እግዚአብሔር ።
ወይእዜሰ ኀደገነ እግዚአብሔር ወአግብአነ ውስተ እደ ምድያም ።
ወነጸሮ መልአከ እግዚአብሔር ወይቤሎ ሑር በኀይልከ ወታድኅኖሙ ለእስራኤል እምነ እደ ምድያም ወናሁ ፈኖኩከ ።
ወይቤሎ ጌድዮን ኦሆ እግዚኦ በምንት አድኅኖሙ ለእስራኤል ናሁ አእላፍየኒ ውሑዳን በውስተ መናሴ ወአነኒ ንዑስ በቤተ አቡየ ።
ወይቤሎ መልአከ እግዚአብሔር እስመ እግዚአብሔር ሀለወ ምስሌከ ወትቀትሎሙ ለምድያም ከመ አሐዱ ብእሲ ።
ወይቤሎ ጌድዮን እመ ረከብኩ ሞገሰ ቅድመ አዕይንቲከ ግበር ሊተ ተአምረ ከመ አንተ ውእቱ ዘትትናገር ምስሌየ ።
ኢትሑር እምዝየ እስከ እገብእ ኀቤከ ወአመጽእ መሥዋዕትየ ወእሢም ቅድሜከ ወይቤሎ አነ ውእቱ ወእጸንሐከ እስከ ትገብእ ።
ወሖረ ጌድዮን ወገብረ ማሕሥአ ጠሊ ወዳፍንተ ናእት ወአንበረ ውእተ ሥጋ ውስተ ከፈር ።
ወወደየ ዞሞ ውስተ መቅጹት ወወሰደ ሎቱ ኀበ ዕፅ ወሰገደ ሎቱ ።
ወይቤሎ መልአከ እግዚአብሔር ንሣእ ሥጋሁ ወኅብስተ ናእት ወሢም ላዕለ ኰኵሕ ወከዐው ዞሞ ወገብረ ከማሁ ።
ወአልዐለ መልአከ እግዚአብሔር በትሮ ወለከፎ ለውእቱ ሥጋ ወለውእቱ ናእት ።
ወነደደት እሳት እምነ ይእቲ ኰኵሕ ወበልዐቶ ለውእቱ ሥጋ ወለውእቱ ናእት ወሖረ መልአከ እግዚአብሔር እምነ አዕይንቲሁ ።
ወአእመረ ጌድዮን ከመ መልአከ እግዚአብሔር ውእቱ ወይቤ ጌድዮን ኦሆ እግዚኦ እስመ ርኢኩ መልአከ እግዚአብሔር ገጸ ቦገጽ ።
ወይቤሎ እግዚአብሔር ሰላም ለከ ወኢትፍራህ ኢትመውት ።
ወነደቀ ጌድዮን በህየ ምሥዋዐ ለእግዚአብሔር ወሰመዮ ሰላመ እግዚአብሔር እስከ ዛቲ ዕለት ወእንዘ ዓዲሁ ሀለወ ውስተ ኤፍራታ አቡሁ ለኤዝሪ ።
ወእምዝ በይእቲ ሌሊት ወይቤሎ እግዚአብሔር ንሣእ ላህመ መግዝአ ዘአቡከ ወካልአ ላህመ ዘሰብዐቱ ዓመት ።
ወንሥት ምሥዋዖ ለበዓል ዘአቡከ ወምስለ ዘላዕሌሁ ስብር ።
ወንድቅ ቦቱ ምሥዋዐ ለእግዚአብሔር አምላክከ ዘአስተርአየከ በውስተ ደብረ ማኦክ ።
ዘበ ዝንቱ ደወል ወንሣእ ውእተ ካልአ ላህመ ወግበሮ መሥዋዕተ በውእቱ ዕፀው ዘሰበርከ ።
ወነሥአ ጌድዮን ዐሠርተ ወሠለስተ ዕደወ እምነ አግብርቲሁ ።
ወገብረ በከመ ይቤሎ እግዚአብሔር ወእምዝ ሶበ ፈርሀ ቤተ አቡሁ ወሰብአ ሀገሩ በዊአ መዓልተ ወሌሊተ ይበውእ ።
ወጌሡ በጽባሕ ሰብአ ሀገር ወረከብዎ ንሡተ ለምሥዋዐ በዓል ወምስል ዘላዕሌሁ ስቡር ወላህም መግዝእ ግቡር ቦቱ መሥዋዕተ በውስተ ምሥዋዕ ዘነደቀ ።
ወተባሀሉ በበይናቲሆሙ መኑ ገብረ ዘንተ ግብረ ወሐሠሡ ወኀተቱ ወይቤሉ ጌድዮን ወልደ ዮአስ ገብረ ዘንተ ግብረ ።
ወይቤልዎ ሰብአ ሀገር ለዮአስ አምጽእ ወልደከ ይቅትልዎ እስመ ነሠተ ምሥዋዐ በዓል ወሰበረ ምስለ ዘላዕሌሁ ።
ወይቤሎሙ ዮአስ ለሰብእ እለ ቆሙ ላዕሌሁ አንትሙኑ ይእዜ ትትቤቀሉ ሎቱ ለበዓል አው አንትሙኑ ታድኅንዎ ከመ ትቅትሉ ዘገፍዖ ።
ወእመሰ አምላክ ውእቱ እስከ ይጸብሕ ለይሙት ዘገፍዖ ወይትበቀል ለሊሁ ለዘ ነሠተ ምሥዋዒሁ ።
ወሰመዮ በይእቲ ዕለት ዐውደ በዓል እስመ ነሠቱ ምሥዋዖ ።
ወኵሉ ምድያም ወዐማሌቅ ወደቂቀ ጽባሕ ተጋብኡ ላዕሌሁ ወዐደዉ ወኀደሩ ውስተ ቈላተ ኢያዝራኤል ።
ወአጽንዖ መንፈሰ እግዚአብሔር ለጌድዮን ወነፍኀ ቀርነ ወወውዐ አቢየዜር በድኅሬሁ ።
ወፈነወ መላእክተ ውስተ ኵሉ ምናሴ ወአውየወ ውእቱኒ እምድኅሬሁ ።
ወፈነወ መላእክተ ውስተ አሴር ወውስተ ዛቡሎን ወንፍታሌም ወዐርጉ ወተቀበልዎሙ ።
ወይቤሎ ጌድዮን ለእግዚአብሔር እመ ታድኅኖሙ ለእስራኤል በእዴየ በከመ ትቤ ።
ናሁ አነ እሰፍሕ ፀምረ ብዙኀ ውስተ ዐውድ ።
ወእመከመ ወረደ ጠል ውስተ ፀምር ባሕቲቱ ወኵሉ ምድር ይቡስ አአምር እንከ ከመ ታድኅኖሙ ለእስራኤል በእዴየ በከመ ትቤ ።
ወኮነ ከማሁ ወጌሠ ጌድዮን በሳኒታ ወዐጸሮ ለውእቱ ፀምር ወወፅአ ማይ እምነ ውእቱ ፀምር ወመልአ ዐይገን ።
ወይቤሎ ጌድዮን ለእግዚአብሔር ኢትትመዓዕ በመዐትከ ላዕሌየ ወእንግርከ ካዕበ አሐተ ።
ፀምር ይኩን ይቡሰ እንተ ባሕቲቱ ወውስተ ኵሉ ምድር ይረድ ጠል ።
ወገብረ ከማሁ እግዚአብሔር በይእቲ ሌሊት ወኮነ ይቡሰ ፀምር ባሕቲቱ ወውስተ ኵሉ ምድር ወረደ ጠል ።
ወበእማንቱ መዋዕል አልቦሙ ንጉሠ እስራኤል ወሀለወ ብእሲ ሌዋዊ ወይነብር ውስተ አሐዱ ሕብር ዘደብረ ኤፍሬም ወነሥአ ሎቱ ውእቱ ብእሲ ብእሲተ ዕቅብተ እምነ ቤተ ልሔም ዘይሁዳ ።
ወተምዕዐቶ ዕቅብቱ ወኀደገቶ ወአተወት ቤተ አቡሃ ቤተ ልሔም ዘይሁዳ ወነበረት ህየ መዋዕለ አርባዕተ አውራኀ ።
ወተንሥአ ምታ ወሖረ ወተለዋ ከመ ይትዓረቃ ወያግብአ ኀቤሁ ወቍልዔሁ ምስሌሁ ወክልኤቱ አእዱግ ።
ወሖረ ቤተ አቡሃ ወርእዮ አቡሃ ለይእቲ ወለት ወሖረ ወተቀበሎ ።
ወአብኦ ሐሙሁ አቡሃ ለብእሲቱ ወነበረ ምስሌሁ ሠሉሰ መዋዕለ ወበልዑ ወሰትዩ ወቤተ ህየ ።
ወእምዝ አመ ራብዕት ዕለት ነቅሁ በጽባሕ ወተንሥአ ይሑር ወይቤሎ አቡሃ ለይእቲ ወለት ለሐሙሁ አጽንዕ ልበከ ወብላዕ ፍተ ኅብስት ወእምዝ ተሐውሩ ።
ወነበሩ ወበልዑ ክልኤሆሙ ኅቡረ ወሰትዩ ወይቤሎ አቡሃ ለይእቲ ወለት ለውእቱ ብእሲ ቢት ዮምኒ ወይትፌሠሐከ ልብከ ።
ወተንሥአ ውእቱ ብእሲ ይሑር ወአገበሮ ሐሙሁ ወካዕበ ቤተ ህየ ።
ወነቅሀ በጽባሕ አመ ኃምስት ዕለት ከመ ይሑር ወይቤሎ አቡሃ ለይእቲ ወለት ብላዕ እክለ ወእምዝ ተሐውር እስከ ተዐርብ ፀሐይ ወበልዑ ወሰትዩ ክልኤሆሙ ።
ወተንሥአ ውእቱ ብእሲ ከመ ይሑር ውእቱ ወዕቅብቱ ወቍልዔሁ ወይቤሎ ሐሙሁ አቡሃ ለይእቲ ወለት ።
ናሁ መስየ ወተቈልቈለ ፀሐይ ኅድር ዝየ ዮምኒ ወንበር ዝየ ወይትፌሠሐከ ልብከ ወትገይሡ በጽባሕ ፍኖተክሙ ወተአቱ ቤተከ ።
ወአበየ ውእቱ ብእሲ በይተ ወተንሥአ ወሖረ ወበጽሑ እስከ ቅድመ ኢየቡስ እንተ ይእቲ ኢየሩሳሌም ።
ወምስሌሁ ክልኤቱ አእዱግ ጽዑናን ወዕቅብቱኒ ምስሌሁ ይእቲ ።
ወእንዘ ዓዲሆሙ ሀለዉ አንጻረ ኢያቡስ ወፀሐይኒ ተቈልቈለት ጥቀ ወይቤሎ ቍልዔሁ ለእግዚኡ ነዓ ንግሐሥ ውስተ ሀገረ ኢያቡሴዎን ዛቲ ወንቢት ውስቴታ ።
ወይቤሎ እግዚኡ ኢይግሕሥ ውስተ ሀገረ ነኪር እንተ ኢኮነት ለደቂቀ እስራኤል ነኀልፍ እስከ ገባአ ።
ወይቤሎ ለቍልዔሁ ነዓ ንግሐሥ ውስተ አሐዱ መካን ወንሕድር ውስተ ገባአ እንተ ራማ ።
ወኀለፉ ወሖሩ እስከ ዐርበ ፀሐይ በጺሖሙ ገባአ እንተ ብንያም ።
ወግሕሡ ህየ ከመ ይባኡ ወይኅድሩ ውስተ ገባአ ወቦኡ ወነበሩ ውስተ መርሕበ ሀገር ወአልቦ ዘያበውኦሙ ውስተ ቤት ወዘያኀድሮሙ ።
ወመጽአ ብእሲ ልሂቅ እምነ ግብሩ ወብእሲሁሰ እምነ ደብረ ኤፍሬም ወምንባሪሁ ውስተ ገባአ ።
ወሰብአ ብሔርሰ ደቂቀ ብንያሙ ።
ወነጸረ በአዕይንቲሁ ወርእዮ ለዝክቱ ብእሲ ነጋዲት ውስተ መርሕበ ሀገር ወይቤሎ ዝክቱ ልሂቅ አይቴ ተሐውር ወእምአይቴ መጻእከ ።
ወይቤሎ ኀላፊት ንሕነ እምነ ቤተ ልሔም ዘይሁዳ እስከ አመ ንበጽሕ ደብረ ኤፍሬም ።
እስመ እምህየ አነ ወሖርኩ እስከ ቤተ ልሔም ዘይሁዳ ወአአቱ ቤትየ ወአልቦ ዘአግሐሠኒ ውስተ ቤቱ ።
ወሐሠረሰ ወእክለኒ ብነ ለአእዱግነ ወኅብስተኒ ወወይነኒ ብነ ወለአመትከኒ ወለቍልዔ አግብርቲከ አልቦ ዘነኀጥእ እምነ ኵሉ መፍቅድነ ።
ወይቤሎ ዝክቱ ብእሲ ልሂቅ ሰላም ለከ ወኵሉ ዘአልብከ ላዕሌየ ወባሕቱ ውስተ መርሕብ ኢትኅድር ።
ወአብኦ ውስተ ቤቱ ወአቅመኀ ለአእዱጊሁ ወኀፀቡ እገሪሆሙ ወበልዑ ወሰትዩ ።
ወእምዝ ሶበ ተፈሥሖሙ ልቦሙ ወናሁ ደቂቀ ኃጥአን ሰብአ ሀገር ዐገትዎ ለውእቱ ቤት ወጐድጐዱ ኆኅተ ።
ወይቤልዎ ለዝክቱ ብእሲ ልሂቅ ባዕለ ቤት አውጽኦ ለዝክቱ ብእሲ ዘቦአ ውስተ ቤትከ ከመ ንሑሮ ።
ወወፅአ ኀቤሆሙ ዝክቱ ብእሲ ባዕለ ቤት ወይቤሎሙ ሐሰ ለክሙ አኀዊነ ኢትግበሩ እኩየ እምድኅረ ቦአ ብእሲ ውስተ ቤትየ ኢትግበሩ ዛተ እበደ ።
ናሁ ወለትየ ድንግል ወዕቅብቱ አውፅኦን ወአኅስርዎን ወግበሩ ላዕሌሆን ዘይኤድመክሙ በውስተ አዕይንቲክሙ ።
ወላዕለ ዝክቱ ብእሲ ኢትግበሩ ዘንተ ነገረ እበድ ።
ወኢፈቀዱ እሙንቱ ሰብእ ይስምዕዎ ወነሥአ ዝክቱ ብእሲ ለዕቅብቱ ወአውፅአ አፍአ ኀቤሆሙ ወአኅሰርዋ ወተወነይዋ ኵላ ሌሊተ እስከ ጸብሐ ወፈነውዋ ሶበ ዐርገ ጎሕ ።
ወመጽአት ይእቲ ብእሲት በጽባሕ ወወድቀት ኀበ መድረከ ኆኅት ዘውእቱ ብእሲ ባዕለ ቤት ኀበ ሀለወ ህየ እግዚአ እስከ ጸብሐ ።
ወተንሥአ እግዚአ በጽባሕ ወአርኀወ ኆኅተ ውእቱ ቤት ወወፅአ ከመ ይሑር ፍኖቶ ወረከባ ለዕቅብቱ ውድቅተ ኀበ ኆኅተ ውእቱ ቤት ወእደዊሃ ላዕለ መድረክ ።
ወይቤላ ተንሥኢ ንሑር ወኢያውሥአቶ እስመ ሞተት ወጸዐና ዲበ አድግ ወተንሥአ ውእቱ ብእሲ ወአተወ ብሔሮ ።
ወቦአ ቤቶ ወነሥአ መጥባሕተ ወአኀዛ ለዕቅብቱ ወመተራ እምነ መለያልየ አዕጽምቲሃ ዐሠርተ ወክልኤተ ክፍለ ረሰያ ወፈነዋ ውስተ ሕዝበ እስራኤል ።
ወእምዝ ኵሉ ዘርእያ ይቤ አልቦ አመ ኮነ ከመዝ ወአልቦ አመ አስተርአየ እምአመ ወፅኡ እስራኤል እምነ ግብጽ እስብ ዮም ።
ወአዘዞሙ ለእልክቱ ሰብእ እለ ፈነዎሙ ወይቤሎሙ ከመዝ በልዎሙ ለኵሉ ሰብአ እስራኤል ።
ወወረደ ሶምሶን ውስተ ተምናታ ወርእየ ብእሲተ በተምናታ እምነ አዋልደ አሎፍል ወአደመቶ ቅድሜሁ ።
ወዐርገ ወነገሮሙ ለአቡሁ ወለእሙ ወይቤሎሙ ርኢኩ ብእሲተ በተምናታ እምነ አዋልደ አሎፍል ወይእዜኒ ንሥእዋ ሊተ ብእሲተ ።
ወይቤልዎ አቡሁ ወእሙ ቦኑ አልቦ እምነ አዋልደ አኀዊከ ወበውስተ ኵሉ ሕዝብየ ብእሲተ ከመ ትሑር አንተ ወትንሣእ ብእሲተ እምነ አዋልደ አሎፍል ቈላፍያን ።
ወይቤሎ ሶምሶን ለአቡሁ ኪያሃ ዳእሙ ንሥኡ ሊተ እስመ አደመተኒ ውስተ አዕይንትየ ።
ወኢያእመሩ አቡሁ ወእሙ ከመ እምኀበ እግዚአብሔር ውእቱ እስመ በቀለ ይፈቅድ ውእቱ እምነ አሎፍል ወበእማንቱ መዋዕል አሎፍል ይቀንይዎሙ ለእስራኤል ።
ወወረደ ሶምሶን ወአቡሁ ወእሙ ውስተ ተምናታ ወተግሕሠ ውስተ ዐጸደ ወይን ዘተምናታ ወናሁ አንበሳ ተቀበሎ እንዘ ይጥሕር ።
ወመጽአ ላዕሌሁ መንፈሰ እግዚአብሔር ወነፅኆ ከመ ዘይነፅኅ ማሕሥአ ጠሊ ወከመ ወኢምንተ ኮነ ውስተ እዴሁ ወኢያይድዐ ለአቡሁ ወለእሙ ዘገብረ ።
ወዐርጉ ወተናገሩ በእንተ ብእሲት ወአደመቶ ቅድሜሁ ለሶምሶን ።
ወተመይጠ እምድኅረ መዋዕል ከመ ይንሥአ ወተግሕሠ ከመ ይርአዮ ለዝክቱ በድነ አንበሳ ወናሁ ንህብ ውስተ አፉሁ ለውእቱ አንበሳ ኀደረ ወቦ መዓረ ።
ወነሥኦ ወበልዐ ወሖረ እንዘ ይበልዕ ወበጽሐ ኀበ አቡሁ ወእሙ ወወሀቦሙ ወበልዑ ወኢያይድዖሙ ከመ እምነ አፈ አንበሳ አውፅኦ ለውእቱ መዓር ።
ወወረደ አቡሁ ኀበ ይእቲ ብእሲት ወነበረ ህየ ሶምሶን ሰቡዐ መዋዕለ እስመ ከማሁ ይነብሩ ወራዙት ።
ወእምዝ ሶበ ፈርህዎ ሤሙ ላዕሌሁ ካልአነ ሠላሳ ወነበሩ ምስሌሁ ።
ወይቤሎሙ ሶምሶን እሜስል ለክሙ አምሳለ ወእመ አይዳዕክሙኒ አምሳልየ በእላንቱ ሰቡዕ መዋዕል ዘበዓል ወረከብክሙ እሁበክሙ ሠላሳ ሰንዱናተ ወሠላሳ አልባሰ ።
ወእመሰ ስእንክሙ አይድዖትየ ትሁቡኒ አንትሙ ሊተ ሠላሳ ሰንዱናተ ወሠላሳ አልባሰ ወይቤልዎ ምስል አምሳሊከ ወንስማዕ ።
ወይቤሎሙ እምነ በላዒ ወፅአ መብልዕ ወእምነ ጽኑዕ ወጽአ ጥዑም ወስእኑ አይድዖቶ አምሳሊሁ እስከ ሠሉስ መዋዕል ።
ወእምዝ አመ ራብዕት ዕለት ይቤልዋ ለብእሲተ ሶምሶን አስፍጥዮ ለምትኪ ወይንግርኪ አምሳሊሁ ።
ከመ ኢናውዒክሙ በእሳት ለኪ ወለቤተ አቡኪ አው ከመ ታንድዩነኑ ጸዋዕክሙነ ።
ወበከየት ላዕሌሁ ብእሲቱ ለሶምሶን ወትቤሎ ጸላእከኒ ወኢታፈቅረኒ ።
እስመ አምሳሊከ ዘመሰልከ ለደቂቀ ሕዝብየ ኢነገርከኒ ሊተ ወይቤላ ሶምሶን ናሁ ለአቡየ ወለእምየ ኢነገርክዎሙ ለኪኑ እንከ እንግርኪ ።
ወበከየት ላዕሌሁ ሰቡዐ መዋዕለ ዘበዓል ወእምዝ አመ ሳብዕት ዕለት ነገራ ሶበ አስርሐቶ ወአይድዐቶሙ ለደቂቀ ሕዝባ ።
ወይቤልዎ እሙንቱ ዕደው አመ ሳብዕት ዕለት እንበለ ትዕረብ ፀሐይ ምንት ይጥዕም እምነ መዓር ወምንት ይጸንዕ እምነ አንበሳ ።
ወይቤሎሙ ሶምሶን ሶበ ኢያስራሕክምዋ ለእጐልትየ እምኢረከብክምዋ ለአምሳልየ ።
ወመጽአ መንፈሰ እግዚአብሔር ላዕሌሁ ወወረደ ውስተ ኦስቀሎና ወቀተለ ሠላሳ ብእሴ ወሠለቦሙ አልባሲሆሙ ወወሀቦሙ ለእለ አይድዕዎ አምሳሊሁ ።
ወተምዕዐ መዐተ ሶምሶን ወአተወ ቤተ አቡሁ ።
ወነበረት ብእሲተ ሶምሶን ምስለ መጋቤ መርዓሁ ካልኡ ።
ወሀለወ ብእሲ ዘእምነ ደብረ ኤፍሬም ወስሙ ሚካ ።
ወይቤላ ለእሙ ዝክተ ወርቀ ዘትቤልኒ ተሰርቀኒ ወአምሐልኪ ናሁ ወርቁ ኀቤየ ውእቱ ።
አነ ነሣእክዎ ወትቤ እሙ ቡሩክ ወልድየ ለእግዚአብሔር ።
ወአግብአ ውእተ ወርቀ ዐሠርተ ወአሐደ ምእተ ለእሙ ።
ወትቤ እሙ ቀድሶ ቀደስክዎ ለዝንቱ ወርቅ ለእግዚአብሔር እምነ እዴየ ለባሕቲትየ ከመ ይትገበር ግልፎ ወስብኮ ።
ወይእዜኒ አገብኦ ለኪ ወእሁበኪዮ ወወሀበ ውእተ ወርቀ ለእሙ ወነሥአት እሙ ውእተ ወርቀ ወወሀበት እምኔሁ ክልኤ ምእተ ብሩረ ።
ለዘ ይሰብኮ ወይገብሮ ግልፎ ወሰበኮ ወአንበርዎ ውስተ ቤተ ሚካ ።
ወብእሲሁሰ ሚካ ረሰዮ ሎቱ ቤተ እግዚአብሔር ወገብረ ምስለ ወቴራጲን ወመልአ እዴሁ ለአሐዱ እምነ ደቂቁ ወኮኖ ካህነ ።
ወበእማንቱ መዋዕል አልቦሙ ንጉሠ ለደቂቀ እስራኤል ብእሲ ብእሲ ዘአደሞ ቅድመ አዕይንቲሁ ይገብር ።
ወሀለወ ወልድ ዘእምነ ቤተ ልሔም ዘእምነ ሕዝበ ይሁዳ ወእምነ ዘመደ ይሁዳ ወሌዋዊ ውእቱ ወይነብር ህየ ።
ወሖረ ውእቱ ብእሲ እምነ ሀገረ ይሁዳ ወእምነ ቤተ ልሔም ከመ ይኅድር ሶበ ረከበ ወበጽሐ ውስተ ደብረ ኤፍሬም ኀበ ቤተ ሚካ ከመ ይቢት ።
ወይቤሎ ሚካ እምአይቴ መጻእከ ወይቤሎ ሌዋዊ አነ እምነ ቤተ ልሔም ዘይሁዳ ወአሐውር እንበር ኀበ ረከብኩ ።
ወይቤሎ ሚካ ንበር ምስሌየ ወኩነኒ አበ ወካህነ ወአነ እሁበከ ዐሥሩ ኅብስተ ለለ ዕለትከ ወዘውገ አልባስ ወሲሳየከ ወሖረ ውእቱ ሌዋዊ ።
ወአኀዘ ይንበር ምስለ ውእቱ ብእሲ ወኮኖ ውእቱ ወልድ ከመ አሐዱ እምነ ደቂቁ ።
ወመልአ እዴሁ ሚካ ለውእቱ ሌዋዊ ወኮኖ ውእቱ ወልድ ካህነ ወነበረ ውስተ ቤተ ሚካ ።
ወይቤ ሚካ ይእዜ አእመርኩ ከመ አሠነየ ገቢረ ላዕሌየ እግዚአብሔር እስመ ኮነኒ ሌዋዊ ካህነ ።
ወደገሙ ደቂቀ እስራኤል ገቢረ እኩይ ቅድመ እግዚአብሔር ወናኦድሰ ሞተ ።
ወአግብኦሙ እግዚአብሔር ውስተ እደ ኢያሚን ንጉሠ ከናአን ዘነግሠ በአሶር ወመልአከ ሰራዊቱ ሲሳራ ወውእቱሰ ይነብር ውስተ አሲሮት ዘአሕዛብ ።
ወገዐሩ ደቂቀ እስራኤል ኀበ እግዚአብሔር እስመቦ ትስዐተ ምእተ ሰረገላተ ዘኀፂን ወውእቱ አሕመሞሙ ለእስራኤል እንዘ ይሣቅዮሙ ዕሥራ ወኀምስተ ዓመተ ።
ወዴቦራ ብእሲት ነቢይት ብእሲተ ለፊዶት ይእቲ ትኴንኖሙ ለእስራኤል በእማንቱ መዋዕል ።
ወዴቦራሰ ትነብር ኀበ ፊኒቃ ማእከለ ኢያማ ወማእከለ ቤቴል ውስተ ደብረ ኤፍሬም ።
ወዐርጉ ኀቤሃ ደቂቀ እስራኤል ከመ ይትኰነኑ ።
ወፈነወት ዴቦራ ወጸውዐቶ ለባረቅ ወልደ አቢኔሔም እምነ ቃዴስ ዘንፍታሌም ወትቤሎ አኮኑ ኪያከ ኦዘዘ እግዚአብሔር አምላከ እስራኤል ከመ ትሑር ውስተ ደብረ ታቦር ።
ወንሣእ ምስሌከ እልፍ ዕደወ እምነ ደቂቀ ንፍታሌም ወእምነ ደቂቀ ዛቡሎን ።
ወእወስደከ ኀበ ፈለገ ቂሶን ላዕለ ሲሳራ መልአከ ሰራዊቱ ለኢያሚን ወሰረገላቲሁ ወብዝኁ ወአገብኦ ውስተ እዴከ ።
ወይቤላ ባረቅ እመ ተሐውሪ ምስሌየ አሐውር ወእመሰ ኢተሐውሪ ምስሌየ ኢየሐውር እስመ ኢያአምር ዕለተ እንተ ባቲ ይፈቅድ እግዚአብሔር ይፈኑ መልአኮ ምስሌየ ።
ወትቤሎ ዴቦራ አሐውር ምስሌከ ።
ወባሕቱ አእምር ከመ ኢኮነ ከመ ዘቀዲሙ ቃልከ በፍኖት እንተ አንተ ሖርከ እስመ ውስተ እደ ብእሲት ያገብኦ እግዚአብሔር ለሲሳራ ።
ወተንሥአት ዴቦራ ወሖረት ምስለ ባረቅ እምነ ቃዴስ ።
ወአዘዞሙ ባረቅ ለዛቡሎን ወለንፍታሌም በቃዴስ ወዐርጉ ምስሌሁ እልፍ ብእሲ ወዴቦራሂ ዐርገት ምስሌሁ ።
ወእለ ቀርቡ ለቄኔዝ ተፈልጡ እምነ ደቂቀ ኢዮባብ ሐሙሁ ለሙሴ ወኀደረ ትዕይንቱ ኀበ ዕፅ ለበይት ኀበ ቅሩበ ቃዴስ ።
ወዜነውዎ ለሲሳራ ከመ ዐርገ ባረቅ ወልደ አቢኔሔም ውስተ ደብረ ታቦር ።
ወአምጽአ ሲሳራ ኵሎ ሰረገላቲሁ እስመ ተሰዓቱ ምእት ሰረገላተ ዘኀፂን ቦ ወኵሎ አሕዛቢሁ እምነ አሪሶት ዘአሕዛብ ውስተ ፈለገ ቂሶን ።
ወትቤሎ ዴቦራ ለባረቅ ተንሥእ እስመ ዛቲ ዕለት እንተ ባቲ ያገብኦ እግዚአብሔር ለሲሳራ ውስተ እዴከ ።
ወናሁ እግዚአብሔር የሐውር ቅድሜከ ወወረደ ባረቅ እምነ ደብረ ታቦር ወእልፍ ብእሲ ይተልዎ ።
ወአደንገፆ እግዚአብሔር ለሲሳራ ወለኵሉ ሰረገላቲሁ ወለኵሉ ትዕይንቱ አውደቆሙ ቅድመ ባረቅ በአፈ ኀፂን ወወረደ ሲሳራ እምነ ሰረገላቲሁ ወጐየ በእግሩ ።
ወዴገነ ባረቅ ወተለወ ሰረገላቲሁ ወዴገነ ትዕይንቶ እስከ ሐቅለ አሕዛብ ወሞተ ኵሉ ትዕይንተ ሲሳራ በአፈ ኀፂን ወኢተርፈ ወኢአሐዱ ።
ወሲሳራሰ ጐየ በእግሩ ውስተ ትዕይንተ ኢያኤል ብእሲተ ካቤር ካልኡ ለቄኔው እስመ ሰላም ውእቱ ማእከሎሙ ለኢየቢን ንጉሠ አሶር ወማእከለ ቤተ ካቤር ቄንያዊ ።
ወወፅአት ኢያኤል ወተቀበለቶ ለሲሳራ ወትቤሎ ገሐሥ እግዚእየ ገሐሥ ኀቤየ ወኢትፍራህ ወግሕሠ ኀቤሃ ውስተ ደብተራ ወከደነቶ ሠቀ ።
ወይቤላ ሲሳራ አስትይኒ ንስቲተ ማየ እስመ ጸማእኩ ወፈትሐት ስእረ ሐሊብ ወአስተየቶ ወከደነቶ ገጾ ።
ወይቤላ ቁሚ ኀበ ኆኅተ ደብተራ ወእመቦ ዘመጽአ ኀቤኪ ወይቤለኪ ቦ ዘሀለወ ዝየ ብእሲ በሊ አልቦ ወከደነቶ ሠቀ ።
ወነሥአት ኢያኤል ብእሲተ ካቤር መትከለ ደብተራ ወእብነ በካልእት እዴሃ ወቦአት ኀቤሁ ወጸቀወቶ ወተከለት ውእተ መትከለ ውስተ መልታሕቱ ።
ወጐድአቶ እስከ ፀመረቶ ምስለ ምድር ወተራገፀ ውእቱ ማእከለ እገሪሃ ወተሰጥሐ ወሞተ ።
ወበጽሐ ባረቅ እንዘ ይዴግኖ ለሲሳራ ወወፅአት ኢያኤል ወተቀበለቶ ለባረቅ ወትቤሎ ነዐ ወአርእየከ ብእሴ ዘተኀሥሥ ።
ወቦአ ኀቤሃ ወረከቦ ለሲሳራ ውዱቀ በድኖ ወመትከል ውስተ መልታሕቱ ።
ወአኅሰሮ እግዚአብሔር ለኢያቢን ንጉሠ ከናአን በይእቲ ዕለት በቅድሜሆሙ ለደቂቀ እስራኤል ።
ወሖረት እዴሁ ለእግዚአብሔር ምስለ ደቂቀ እስራኤል ወሖረት ወጸንዐት ላዕለ ኢያቢን ንጉሠ ከናአን እስከ አጥፍኦ ።
ወኮነ እምድኅረ ሞተ ኢየሱ ወተስእሉ ደቂቀ እስራኤል ኀበ እግዚአብሔር እንዘ ይብሉ መኑ የዐርግ ለነ ኀበ ከናኔዎን መልአክ ዘይትቃተሎሙ ለነ ።
ወይቤሎሙ እግዚአብሔር ይሁዳ የዐርግ ወናሁ አግባእክዋ ለምድር ውስተ እዴሁ ።
ወይቤሎ ይሁዳ ለስምዖን እኁሁ ዕረግ ምስሌየ በውስተ መክፈልትየ ወንትቃተሎሙ ለከናአን ወአሐውር አነኒ ምስሌከ በውስተ መክፈልትከ ወሖረ ስምዖን ምስሌሁ ።
ወዐርገ ይሁዳ ወአግብኦሙ እግዚአብሔር ለከናኔዎን ወለፌሬዜዎን ውስተ እዴሁ ወቀተሎሙ በቤዜቅ እልፈ ብእሴ ።
ወረከብዎ ለአዶኒቤዜቅ ወተቃተልዎ ወቀተልዎሙ ለከናኔዎን ወለፌሬዜዎን ።
ወጐየ አዶኒቤዜቅ ወዴገንዎ ወተለውዎ ወአኀዝዎ ወመተሩ አርእስተ እደዊሁ ወእገሪሁ ።
ወይቤሎሙ አዶኒቤዜቅ ዘሰብዓ ነገሥት አርእስተ እደዊሆሙ ወእገሪሆሙ ምቱር ሀለወ አስተጋብኡ በታሕተ ማእድየ ።
ወበከመ ገበርኩ ከማሁ ፈደየኒ እግዚአብሔር ወወሰድዎ ኢየሩሳሌም ወሞተ በህየ ።
ወተቃተሉ ደቂቀ ይሁዳ ምስለ ኢየሩሳሌም ወአስተግብእዋ ወቀተልዋ በአፈ ኀፂን ወአውዐዩ ሀገራ በእሳት ።
ወእምዝ ወረዱ ደቂቀ ይሁዳ ይትቃተልዎሙ ለከናኔዎን እለ ይነብሩ ውስተ አድባር ።
ወሖረ ይሁዳ ውስተ ከናኔዎን እለ ይነብሩ ውስተ ኬብሮን ወወፅኡ ሰብአ ኬብሮን ተቀበልዎሙ ወስማ ለኬብሮን ትካት ቀሪየርቦቀሴፌር ወቀተልዎሙ ለሴሲ ወለአኪመም ወለተሚ ትውልደ ኤነቅ ።
ወሖሩ እምህየ ኀበ እለ ይነብሩ ዳቢር ወስማ ለዳቢር ትካት ሀገረ መጽሐፍ ።
ወይቤ ካሌብ ዘቀተላ ለሀገረ መጽሐፍ ወአስተጋብአ እሁቦ አስካ ወለትየ ትኩኖ ብእሲተ ።
ወአስተጋብአ ጎቶኒየል ወልደ ቄኔዝ እኁሁ ለካሌብ ዘይንእስ ወወሀቦ አስካ ወለቶ ትኩኖ ብእሲቶ ።
ወሶበ ለሐዊራ አምከራ ጎቶኒየል ትስአሎ ለአቡሃ ይጸግዋ ዐጸደ ወፍር ወአንጐርጐረት በዲበ አድግ ወጸርሐት በላዕለ አድግ ወትቤ ውስተ ብሔረ አዜብ ፈኖከኒ ወይቤላ ካሌብ ምንተ ኮንኪ ።
ወትቤሎ አስካ ሀበኒ በረከተ እስመ ብሔረ አዜብ ፈኖከኒ ወሀበኒ ቤዛ ማይ ወወሀባ ካሌብ በከመ ትፈቱ በልባ ቤዛ ሕሙም ወቤዛ ትኩዝ ።
ወደቂቀ ዮባብ ቀኔያዊ ሐሙሁ ለሙሴ ዐርጉ እምነ ሀገረ ፊንቆን ኀበ ደቂቀ ይሁዳ ውስተ ሐቅለ ይሁዳ ዘመንገለ አዜብ ውስተ ሙራደ አረድ ወሖረ ወነበረ ምስለ ሕዝብ ።
ወሖረ ይሁዳ ምስለ ስምዖን እኁሁ ወቀተልዎሙ ለከናኔዎን እለ ይነብሩ ውስተ ሴፍር ወአሕረምዋ ወአጥፍእዋ ።
ወኢተወርሳ ይሁዳ ለጋዛን ወለደወላ ወአስቃሎና ወደወላ ወአዛጦን ወደወላ ወጺኦታቲሃ ።
ወሀለወ እግዚአብሔር ምስለ ይሁዳ ወተወርሰ ደብረ ወስእነ ተወርሶቶሙ ለእለ ይነብሩ ውስተ ቈላት እስመ ሬከብ ፈለጣ ።
ወወሀብዎ ለካሌብ ኬብሮን በከመ ይቤ ሙሴ ወተወርሰ እምህየ አህጉረ ወአሰሰሎሙ እምህየ ለሠለስቱ ደቂቀ ኤናቅ ።
ወለኢየቡሴዎን እለ ይነብሩ ውስተ ኢየሩሳሌም ኢያሰሰልዎሙ ደቂቀ ብንያሚ ወነበሩ ኢየቡሴዎን ምስለ ደቂቀ ብንያሚ እስከ ዛቲ ዕለት ።
ወዐርጉ ደቂቀ ዮሴፍሰ እሙንቱኒ ውስተ ቤቴል ወእግዚአብሔ ምስሌሆሙ ወተዐየኑ ወርእይዋ ለቤቴል ወስማ ለይእቲ ሀገር ትካት ሉዛ ።
ወርእዩ ሰብአ መዓቅብ ብእሴ እንዘ ይወፅእ እምነ ሀገር ወአኀዝዎ ወይቤልዎ አርእየነ ምብዋአ ለሀገር ወንገብር ምስሌከ ምሕረተ ።
ወአርአዮሙ እንተ ኀበ ይበውእዋ ለሀገር ወቀተልዋ ለይእቲ ሀገር በአፈ ኀፂን ወለዝክቱሰ ብእሲ ወለአዝማዲሁ አግዐዝዎሙ ።
ወአተወ ውእቱ ብእሲ ውስተ ምድረ ኬጤዎን ወነደቀ በህየ ሀገረ ወሰመየ ስማ ሉዛ ወውእቱ ኮነ ስማ እስከ ዮም ።
ወኢተወርሰ ምናሴ ቤተሳን እንተ ሀገረ ሶቂቶን ወኢአዋልዲሃ ወኢጺኦታቲሃ ወኢኤቅዳአድ ወኢአዋልዲሃ ወኢእለ ይነብሩ ውስተ ዶር ።
ዳዕሙ ወአኀዙ ከናአን ይንበሩ ውስተ ይእቲ ምድር ።
ወእምዝ ሶበ ጸንዑ እስራኤል መጸብሔ ረሰይዎሙ ለከናአን ወአጥፍኦሰ ኢያጥፍእዎሙ ።
ወኤፍሬምኒ ኢያጥፍእዎሙ ለከናኔዎን እለ ይነብሩ ውስተ ጋዜር ወነበሩ ከናኔዎን ማእከሎሙ ውስተ ጋዜር ወኮንዎሙ መጸብሔ ።
ወዛቡሎንሂ ኢያጥፍእዎሙ ለእለ ይነብሩ ውስተ ቄድሮን ወለእለ ይነብሩ ውስተ ዐማን ወነበሩ ከናኔዎን ማእከሎሙ ወኮንዎሙ መጸብሔ ።
ወአሴርሂ ኢያጥፍእዎሙ ለእለ ይነብሩ ውስተ አኮ ወኮንዎሙ መጸብሔ ወእለ ይነብሩ ውስተ ደር ወእለ ይነብሩ ውስተ ሲዶና ወእለ ይነብሩ ውስተ ዳላፍ ወአስኮድ ወኬድያ ወአፌቅ ወሮዖብ ።
ወነበረ አሴር ማእከለ ከናኔዎን እለ ይነብሩ ውስተ ይእቲ ምድር እስመ ስእኑ አጥፍኦቶሙ ።
ወንፍታሌምሂ ኢያጥፍእዎሙ ለእለ ይነብሩ ውስተ ቤተ ሳሚስ ወኢእለ ይነብሩ ውስተ ቤቴ ኔት ።
ወነበሩ እስራኤል ማእከሎሙ ለከናኔዎን እለ ሀለዉ ውስተ ይእቲ ምድር ወኮንዎሙ መጾብሔ እለ ይነብሩ ውስተ ቤተ ሳሚስ ወውስተ ቤቴኔክ ።
ወአጠቅዎሙ አሞሬዎን ለደቂቀ ዳን በውስተ ደብር እስመ ኢያበውሕዎሙ ይረዱ ውስተ ቈላት ።
ወአኅዙ አሞሬዎን ይንበሩ ውስተ ደብረ መርስኖኖስ ዘቦ ውስቴቱ ድበ ወቈናጽለ ወጸንዐት እዴሁ ለቤተ ዮሴፍ ላዕለ አሞሬዎን ወኮንዎሙ መጸብሔ ።
ወደብረ አሞሬዎን ለኢዱሜዎን ላዕላይ ዘአቅራቢን እለ ውስተ ላዕለ ኰኵሕ ።
ወዐርገ መልአከ እግዚአብሔር እምነ ገልገል ላዕለ ቀለውትሞና ወላዕለ ቤቴል ወላዕለ ቤተ እስራኤል ወይቤሎሙ እግዚአብሔር አውፃእኩክሙ እምነ ግብጽ ወአባእኩክሙ ውስተ ምድር እንተ መሐልኩ ለአበዊክሙ ከመ አሀብክሙ ።
ወእቤለክሙ ኢየኀድግ ኪዳንየ ዘምስሌክሙ ለዓለም ።
ወአንትሙኒ ኢትትካየዱ ኪዳነ ምስለ እለ ይነብሩ ውስተ ዛቲ ምድር ወኢለአማልክቲሆሙ ወኢትስግዱ ሎሙ ወግልፎሆሙኒ ቀጥቅጡ ወምሥዋዓቲሆሙኒ ንሥቱ ።
ወኢሰማዕክሙ ቃልየ አመ ገበርክሙ ዘንተ ።
ወአነኒ እቤ ኢይደግም እንከ አሰስሎቶሙ ለሕዝብ እለ እቤ ከመ አውፅኦሙ እምነ ቅድሜክሙ ወይከውኑክሙ ለሐዘን ወአማልክቲሆሙኒ ይከውኑክሙ ለዕቅፍት ።
ወእምዝ ሶበ ይቤሎሙ መልአከ እግዚአብሔር ለኵሉ እስራኤል ዘንተ ነገረ ጸርኀ ኵሉ ሕዝብ ወበከየ ።
ወበእንተ ዝንቱ ተሰምየ ስሙ ለውእቱ መካን ብካይ ወሦዑ በህየ ለእግዚአብሔር ።
ወፈነዎሙ ለሕዝብ ወአተዉ ደቂቀ እስራኤል ኵሎሙ ውስተ አብያቲሆሙ ወውስተ ርስቶሙ ከመ ይትዋረስዋ ለምድር ።
ወተቀንዩ ሕዝብ ለእግዚአብሔር በኵሉ መዋዕሊሁ ለኢያሱ ወበኵሉ መዋዕሊሆሙ ለሊቃናት ኵሉ እለ ኖኀ መዋዕሊሆሙ ።
እምድኅረ ኢያሱ ኵሎሙ እለ አእመሩ ኵሎ ግብረ እግዚአብሔር ዐቢየ ዘገብረ ለእስራኤል ።
ወሞተ ኢያሱ ወልደ ነዌ ገብረ እግዚአብሔር እንዘ ወልደ ምእት ወአሰርቱ ዓመት ።
ወቀበርዎ ውስተ ደብረ ርስቱ ውስተ ተምናታረክ ውስተ ደብረ ኤፍሬም እመንገለ መስዑ ለደብረ ጋአስ ።
ወኵላ ይእቲ ትውልድ አተዉ ኀበ አበዊሆሙ ወተንሥአት ካልእት ትውልድ እምድኅሬሆሙ ኵሉ እለ ኢያአምርዎ ለእግዚአብሔር ወግብረ ዘገብረ ለእስራኤል ።
ወገብሩ ደቂቀ እስራኤል እኪተ ቅድመ እግዚአብሔር ወአምለኩ በዓልም ።
ወኀደግዎ ለእግዚአብሔር አምላከ አበዊሆሙ ዘአውፅኦሙ እምነ ምድረ ግብጽ ።
ወተለዉ ባእደ አማልክተ አማልክተ ሕዝብ እለ ዐውዶሙ ወሰገዱ ሎሙ ወአምዕዕዎ ለእግዚአብሔር ።
ወኀደግዎ ለእግዚአብሔር ወአምለክዎ ለበዓል ወአስጠርጤን ።
ወተምዕዐ መዐተ እግዚአብሔር ላዕለ እስራኤል ወአግብኦሙ ውስተ እደ እለ ይፄውውዎሙ ።
ወፄወውዎሙ ወአእተውዎሙ ውስተ ምድረ ፀሮሙ እለ ዐውዶሙ ወኢክህሉ ተቃውሞ ቅድመ ፀሮሙ በኵሉ ዘበርበርዎሙ ።
ወእደ እግዚአብሔር ላዕሌሆሙ በእኪት በከመ ይቤ እግዚአብሔር ወበከመ መሐለ እግዚአብሔር ወሣቀይዎሙ ጥቀ ።
ወአቀመ እግዚአብሔር መሳፍንተ ወአድኀኖሙ እግዚአብሔር እምእደ እለ ፄወውዎሙ ።
ወለመሳፍንቲሆሙኒ ኢሰምዕዎሙ እስመ ዘመዉ ወተለዉ አማልክተ ባዕድ ወሰገዱ ሎሙ ።
ወአምዕዕዎ ለእግዚአብሔር ወኀደግዋ ፍጡነ ለፍኖት እንተ ባቲ ሖሩ አበዊሆሙ ከመ ይስምዑ ቃለ እግዚአብሔር ወኢገብሩ ከማሁ ።
ወሶበ አቀመ ሎሙ እግዚአብሔር መሳፍንተ ወሀለወ እግዚአብሔር ምስለ ውእቱ መስፍን ።
ወአድኀኖሙ እምእደ ፀሮሙ በኵሉ መዋዕሊሁ ለውእቱ መስፍን እስመ ተሣሀሎሙ እግዚአብሔር እምነ ሕማሞሙ ዘቦ ቅድመ እለ ይትቃተልዎሙ ።
ወእምዝ ሶበ ሞተ ውእቱ መስፍን ይገብኡ ካዕበ ወይኤብሱ ፈድፋደ እምነ አበዊሆሙ ወየሐውሩ ወይተልዉ አማልክተ ባዕድ ወያመልክዎሙ ወይሰግዱ ሎሙ ።
ወኢየኀድጉ እከዮሙ ወኢይገብኡ እምነ ፍኖቶሙ እኪት ።
ወተምዕዐ መዐተ እግዚአብሔር ላዕለ እስራኤል ወይቤ እስመ ኀደገ ዝንቱ ሕዝብየ ኪዳንየ ዘአዘዝክዎሙ ለአበዊሆሙ ወኢሰምዑ ቃልየ ።
ወአነኒ ኢይደግም እንከ አሰስሎ ብእሴ እምቅድሜሆሙ እምነ አሕዛብ እለ አትረፈ ኢያሱ ።
ወኀደጎሙ ከመ ያመክሮሙ ቦሙ ለእስራኤል እመ የዐቅቡ ፍኖተ እግዚአብሔር ወእመ የሐውሩ ባቲ በከመ ዐቄቡ አበዊሆሙ ወእመ አልቦ ።
ወኀደጎሙ እግዚአብሔር ለእሉ አሕዛብ ወኢያሰሰሎሙ ፍጡነ ወኢያግብኦሙ ውስተ እዴሁ ለኢያሱ ።
ወይፍታሔ ገለአዳዊ ጽኑዕ ወኀያል ወወልደ ብእሲት ዘማ ውእቱ ወወለደቶ ለይፍታሔ ለገላአድ ።
ወወለደት ሎቱ ለገላአድ ደቂቀ ብእሲቱ አግዓዚት ።
ወልህቁ ደቂቃ ለይእቲ ብእሲት ወአውፅእዎ ለይፍታሔ ወይቤልዎ ኢትወርስ ውስተ ቤተ አቡነ እስመ ወልደ ካልእት ብእሲት አንተ ።
ወሖረ ይፍታሔ እምነ ገጸ አኀዊሁ ወነበረ ውስተ ምድረ ጦፍ ወይፀመድዎ ለይፍታሔ ሰብእ ነዳያን ወየሐውሩ ምስሌሁ ።
ወእምድኅረ መዋዕል ተቃተልዎሙ ደቂቀ ዐሞን ለእስራኤል ።
ወሖሩ ሊቃናተ ገላአድ ይንሥእዎ ለይፍታሔ እምድረ ጦፍ ።
ወይቤልዎ ለይፍታሔ ነዐ ወትኩነነ መስፍነ ወንትቃተሎሙ ለደቂቀ ዐሞን ።
ወይቤሎሙ ይፍታሔ ለሊቃናተ ገላአድ አኮኑ አንትሙ ጸላእክሙኒ ወአውፃእክሙኒ እምነ ቤተ አቡየ ወአውፃእክሙኒ እምኀቤክሙ ።
ለምንት እንከ መጻእክሙ ኀቤየ ይእዜ ሶበ ተመንደብክሙ ።
ወይቤልዎ ሊቃናተ ገላአድ ለይፍታሔ አኮ ከመዝ መጻእነ ኀቤከ ከመ ትሑር ምስሌነ ወትትቃተል ለነ ምስለ ደቂቀ ዐሞን ።
ወትኩነነ ርእሰ ለኵሉ እለ ይነብሩ ውስተ ገላአድ ።
ወይቤሎሙ ይፍታሔ ለሊቃናተ ገላአድ እመ ትነሥኡኒ አንትሙ ከመ እትቃተሎሙ ለደቂቀ ዐሞን እምከመ አግብኦሙ እግዚአብሔር ቅድሜየ አነ እከውነክሙ ርእሰ ።
ወይቤልዎ ሊቃናተ ገላአድ ለይፍታሔ እግዚአብሔር ስምዕነ በማእከሌነ ከመ በከመ ትቤ ከማሁ ንገብር ።
ወሖረ ይፍታሔ ምስለ ሊቃናተ ገላአድ ወሤምዎ ሕዝብ ሎሙ ርእሰ ከመ ይኩኖሙ መስፍነ ወነገረ ይፍታሔ ኵሎ ቃሎ ቅድመ እግዚአብሔር በመሴፋ ።
ወፈነወ ይፍታሔ መላእክተ ኀበ ንጉሦሙ ለደቂቀ ዐሞን እንዘ ይብል ምንት ብከ ምስሌየ ከመ ትምጻእ ትትቃተለኒ ውስተ ብሔርየ ።
ወይቤ ንጉሦሙ ለደቂቀ ዐሞን ለእለ ለአከ ይፍታሔ እስመ ነሥኡ እስራኤል ምድርየ አመ የዐርጉ እምነ ግብጽ እምነ ዐርኖን እስከ ኢያቦቅ ወእስከ ዮርዳንስ ።
ወይእዜኒ አግብእ ሊተ በሰላም ወገብኡ እለ ለአከ ይፍታሔ ኀቤሁ ለይፍታሔ ።
ወፈነወ ዓዲ ይፍታሔ ሐዋርያተ ኀበ ንጉሦሙ ለደቂቀ ዐሞን ።
ወይቤሎ ከመዝ ይፍታሔ ይቤ ኢነሥ እስራኤል ምድረከ ዘሞአብ ወምድረ ደቂቀ ዐሞን አመ ዐርጉ እምነ ግብጽ ።
አላ ሖሩ እስራኤል ውስተ ገዳም እስከ ባሕረ ኤርትራ ወበጽሑ እስከ ቃዴስ ።
ወፈነወ እስራኤል ሐዋርያተ ኀበ ንጉሠ ኤዶም እንዘ ይብል አኅልፈኒ እንተ ምድርከ ።
ወአበየ ንጉሠ ኤዶም ወኀበኒ ንጉሠ ሞአብ ለአከ ወአበየ ወነበረ እስራኤል ውስተ ቃዴስ ።
ወኀለፈ እንተ ገዳም ወዖዱ ምድረ ኤደም ወምድረ ሞአብ ወበጽሑ መንገለ ጽባሒሁ ለምድረ ሞአብ ።
ወኀደሩ ውስተ ማዕዶተ አርኖን ወኢቦኡ ውስተ ደወለ ሞአብ እስመ አርኖን ይእቲ ደወሎሙ ለሞአብ ።
ወፈነወ እስራኤል ሐዋርያተ ኀበ ሴዎን ንጉሠ ሔሴቦን አሞራዊ ወይቤሎ እስራኤል አኅልፈኒ እንተ ምድርከ እስከ ብሔርየ ።
ወአበየ ሴዎን አኅልፎቶሙ ለእስራኤል እንተ ደወሉ ወአስተጋብአ ሴዎን ሕዝቦ ወኀደረ ውስተ ኢያሴር ወተቃተሎሙ ለእስራኤል ።
ወአግብኦሙ እግዚአብሔር አምላከ እስራኤል ለሴዎን ወለኵሉ ሕዝቡ ውስተ እዴሆሙ ለእስራኤል ወቀተልዎሙ ።
ወተወርስዎሙ እስራኤል ኵሎ ምድሮሙ ለአሞሬዎን እለ ይነብሩ ውስተ ይእቲ ምድር ።
ወተወርሱ ኵሎ ደወሎሙ ለአሞሬዎን እምነ አርኖን እስከ ኢያቦቅ ወእምነ ገዳም እስከ ዮርዳንስ ።
ወይእዜኒ እግዚአብሔር አምላከ እስራኤል አሰሰሎሙ ለአሞሬዎን እምነ ቅድመ ገጾሙ ለእስራኤል ወአንተኑ ትትወረስ በእብሬትከ ።
አኮኑ ዘአውረሰከ ከሞስ አምላክከ ኪያሁ ዳእሙ ትትወረስ ወኵሎ ዘአውረሰነ እግዚአብሔር አምላክነ ቅድሜነ ኪያሁ ንትዋረስ ።
ወይእዜኒ ቦኑ አንተ ትኄይስ ለበላቅ ወልደ ሴፓር ንጉሠ ሞአብ ቦኑ ባእሰ ተበአሰ ምስለ እስራኤል አው ፀብአ ተፃብኦሙ ለቤተ እስራኤል ።
በሔሴቦን ወበአዋልዲሃ ወበኢያዜር ወበአዋልዲሃ ወበኵሉ አህጉር ዘኀበ ዮርዳንስ ሠለስቱ ምእት ዓመተ ።
ለምንት ኢያድኀንዎሙ በዝንቱ መዋዕል ።
ወአነኒ ኢአበስኩከ ለከ ወአንተሰ ትገብር እኪተ ምስሌየ ከመ ትትቃተለኒ ወይፍታሕ እግዚአብሔር ዘውእቱ ይፈትሕ ዮም ማእከለ ደቂቀ እስራኤል ወማእከለ ደቂቀ ዐሞን ።
ወአበዮሙ ንጉሠ ደቂቀ ዐሞን ወኢሰምዐ ቃለ ይፍታሔ ዘለአከ ሎቱ ።
ወመጽአ መንፈሰ እግዚአብሔር ላዕለ ይፍታሔ ወዐደወ እምነ ምድረ ገላአድ ወዘምናሴ ወዐደወ እምነ ደወለ ገላአድ ወእምነ ደወለ ገላአድ ውስተ ማዕዶቶሙ ለደቂቀ ዐሞን ።
ወበፅዐ ይፍታሔ ብፅዓተ ለእግዚአብሔር ወይቤ ለእመ አግብኦሙ ለደቂቀ ዐሞን ውስተ እዴየ ።
ዘመጽአ ወወፅአ እምነ ኆኅተ ቤትየ ወተቀበለኒ ሶበ ገባእኩ በዳኅን እምነ ኀበ ደቂቅ ዐሞን ።
ለእግዚአብሔር እሬስዮ መሥዋዕተ ።
ወዐደወ ይፍታሔ ኀበ ደቂቀ ዐሞን ከመ ይትቃተሎሙ ወአግብኦሙ እግዚአብሔር ውስተ እዴሁ ።
ወቀተሎሙ እምነ አሮኤር እስከ ይበጽሕ ውስተ ኤሞይት እስራ አህጉረ እስከ አቤል አዕጻደ ወይን ዐቢይ ቀትል ጥቀ ወገረሩ ደቂቀ ዐሞን ቅድመ ደቂቀ እስራኤል ።
ወአተወ ይፍታሔ ውስተ መሴፋ ውስተ ቤቱ ወናሁ ወለቱ ወፅአት ወተቀበለቶ ምስለ ከበሮ ወመሰንቆ ።
ወይእቲ ባሕቲታ ሎቱ እንተ ያፈቅር ወአልቦ ባዕደ ውሉደ እንበሌሃ ኢወልደ ወኢወለተ ።
ወሶበ ርእያ ሰጠጠ አልባሲሁ ወይቤ አሌ ሊተ ወለትየ ዐቀጽክኒ ወለዕጹብ ኮንክኒ ውስተ አዕይንትየ ወአንሰ ፈታሕኩ አፉየ ኀበ እግዚአብሔር በእንቲአኪ ወኢይክል ዐሊዎቶ ።
ወትቤሎ አባ ለእመ በእንቲአየ ፈትሕከ አፉከ ኀበ እግዚአብሔር ረስየኒ ከመ ወፅአ እምነ አፉከ እስመ ገብረ ለከ እግዚአብሔር በቀለ እምነ ፀርከ እምነ ደቂቀ ዐሞን ።
ወትቤሎ ለአቡሃ ረሲ ሊተ ዛተ ቃለ አብሐኒ ክልኤተ አውራኅ እሑር ወእዕረግ ውስተ አድባር ወእብኪ ላዕለ ድንግልናየ ምስለ ካልአትየ ።
ወይቤላ ሑሪ ወፈነዋ ክልኤተ አውራኀ ወሖረት ይእቲ ወካልአቲሃ ወበከየት ላዕለ ድንግልናሃ ምስለ ካልአቲሃ በውስተ አድባር ።
ወእምድኅረ ኀልቀ ክልኤቱ አውራኅ ገብአት ኀበ አቡሃ ወገብረ ይፍታሔ ብፅዓቲሁ ዘበፅዐ ወይእቲሰ ኢታአምር ብእሴ ወኮነ ሕግ ውስተ እስራኤል ።
በበ መዋዕለ ዕለታ የሐውራ አዋልደ እስራኤል ይበክያሃ ለወለተ ይፍታሔ ገለአዳዊ ረቡዐ መዋዕለ ለለዓመት ።
ወደገሙ ደቂቀ እስራኤል ገቢረ እኩይ ቅድመ እግዚአብሔር ወአግብኦሙ ውስተ እደ አሎፍል አርብዓ ዓመ ።
ወሀለወ ብእሲ ዘእምነ ሰራሕ ዘእምነ ነገደ ዳን ወስሙ መኖሔ ወብእሲቱሰ መካን ይእቲ ወኢትወልድ ።
ወአስተርአያ መልአከ እግዚአብሔር ለብእሲቱ ወይቤላ ናሁ መካን አንቲ ወኢወለድኪ ወትፀንሲ ወትወልዲ ወልደ ።
ወይእዜኒ ተዓቀቢ ወኢትስተዪ ወይነ ወሜሰ ወኢትብልዒ ኵሎ ዘርኩስ ።
እስመ ናሁ ትፀንሲ ወትወልዲ ወልደ ወኢይለክፎ ርእሶ ኀፂን እስመ ቅዱስ ውእቱ ናዝራዊ ለእግዚአብሔር ውእቱ ሕፃን እምነ ከርሠ እሙ ።
ወውእቱ ይእኅዝ ያድኅኖሙ ለእስራኤል እምነ እደ አሎፍል ።
ወሖረት ይእቲ ብእሲት ወነገረቶ ለምታ ወትቤሎ ብእሴ እግዚአብሔር መጽአ ኀቤየ ወርእየቱ ከመ ርእየተ መልአከ እግዚአብሔር ወግሩም ውእቱ ጥቀ ።
ወተስእልክዎ እምአይቴ ውእቱ ወኢያይድዐኒ ስሞ ።
ወይቤለኒ ናሁ ትፀንሲ ወትወልዲ ወልደ ።
እስመ ናዝራዊ ውእቱ ሕፃን ለእግዚአብሔር እምነ ከርሠ እሙ እስከ አመ ይመውት ።
ወይእዜኒ ኢትስተዪ ወይነ ወሜሰ ወኢትብልዒ ኵሎ ዘርኩስ ።
ወሰአለ መኖሔ ኀበ እግዚአብሔር ወይቤ እግዚኦ ብእሴ እግዚአብሔር ዘፈኖከ ኀቤነ ለይምጻእ ኀቤነ ወያለብወነ ምንተ ንገብር ለውእቱ ሕፃን ዘይትወለድ ።
ወሰምዖ እግዚአብሔር ቃሎ ለመኖሔ ወመጽአ መልአከ እግዚአብሔር ኀበ ብእሲቱ ዓዲ ደግመ እንዘ ትነብር ውስተ ገዳም ወኢሀለወ መኖሔ ምታ ምስሌሃ ።
ወሮጸት ብእሲቱ ወአፍጠነት ወነገረቶ ለምታ ወትቤሎ ናሁ ኦስተርአየኒ ዝክቱ ብእሲ ዘመጽአ ኀቤየ ቀዲሙ ።
ወተንሥአ መኖሔ ወሖረ ወተለዋ ለብእሲቱ ኀበ ውእቱ ብእሲ ወይቤሎ አንተኑ ውእቱ ዝክቱ ብእሲ ዘተናገርከ ምስለ ብእሲትየ ወይቤሎ ውእቱ መልአክ አነ ውእቱ ።
ወይቤሎ መኖሔ ይእዜ ሶበ በጽሐ ቃልከ ምንት ውእቱ ነገሩ ለውእቱ ሕፃን ወግብሩ ።
ወይቤሎ መልአከ እግዚአብሔር ለመኖሔ እምነ ኵሉ ዘእቤላ ለብእሲትከ ተዓቀቡ ።
እምነ ኵሉ ዘይወፅእ እምነ ወይን ኢይብላዕ ወወይነ ወሜሰ ኢይስተይ ወኵሎ ርኩሰ ኢይብላዕ ወኵሎ ዘአዘዝክዋ ተዓቀቡ ።
ወይቤሎ መኖሔ ለመልአከ እግዚአብሔር ናጌብረከ ወንግበር ለከ ማሕሥአ ጠሊ ቅድሜከ ።
ወይቤሎ መልአከ እግዚአብሔር ለመኖሔ እመሰ አገበርከኒ ኢይበልዕ እንከ እክለከ ወእመሰ ለእግዚአብሔር ገበርከ መሥዋዕተ ግበር ሎቱ ።
ወይቤሎ መኖሔ ለመልአከ እግዚአብሔር መኑ ስምከ ከመ አመ በጽሐ ቃልከ ንሰብሕከ ።
ወይቤሎ መልአከ እግዚአብሔር ለምንት ዝንቱ ዘትሴአል ስምየ ወመድምም ውእቱ ።
ወነሥአ መኖሔ ማሕሥአ ጠሊ ወመሥዋዕተ ወአዕረገ ውስተ ኰኵሕ ለእግዚአብሔር ።
ዘይገብር መድምመ ለእግዚእ ወርእይዎ መኖሔ ወብእሲቱ ሶበ ዐርገ ነድ እመልዕልተ ምሥዋዕ ውስተ ሰማይ ።
ወዐርገ መልአከ እግዚአብሔር በነደ ምሥዋዕ ውስተ ሰማይ ወመኖሔሰ ወብእሲቱ ርእይዎ ወወድቁ በገጾሙ ውስተ ምድር ።
ወኢደገመ እንከ መልአከ እግዚአብሔር አስተርእዮቶ ለመኖሔ ወለብእሲቱ ወይእተ ጊዜ አእመረ መኖሔ ከመ መልአከ እግዚአብሔር ውእቱ ።
ወይቤላ መኖሔ ለብእሲቱ ሞተ ንመውት እስመ ርኢናሁ ለእግዚአብሔር ።
ወትቤሎ ብእሲቱ ሶበ ፈቀደ ይቅትለነ እግዚአብሔር እምኢተመጠወ እምነ እዴነ መሥዋዕተነ ወቍርባነነ ።
ወእምኢያለበወነ ኵሎ ዘንተ ወበከመሰ መዋዕሊሁ እምኢያስምዐነ ዘንተ ።
ወወለደት ወልደ ይእቲ ብእሲት ወሰመየት ስሞ ሶምሶን ወባረኮ እግዚአብሔር ወልህቀ ውእቱ ሕፃን ።
ወአሐዘ መንፈሰ እግዚአብሔር ይሑር ምስሌሁ ውስተ ትዕይንተ ዳን ማእከለ ሳራ ወማእከለ እስታሔል ።
